\id MAT MATHEW KULVI Bible
\ide UTF-8
\rem Copyright Information: Creative Commons Attribution-ShareAlike 4.0 License
\h मत्ती
\toc1 मत्ती रा सुसमाचार
\toc2 मत्ती
\mt1 MATTHEW
\mt1 मत्ती
\imt परिचय
\io1 मती रा सुसमाचार यह शुभ संदेश देआ सा कि यीशु मसीह ही सौ मुक्तिदाता सा जुणी री एणै री भविष्यवाणी हुई ती l परमेशवरे पराणै नियमा न हजार बौर्ष पैहले आपणै लोका न केरुदे वायदे बै तेई मुक्तिदाता द्वारा पुरा केरु l ऐ शुभ संदेश केवल यहूदी लोकै री तेंईये नेई अथी, जौखे यीशु पैदा हुआ होर तेई रा पालन पोषण केरू, पर दुनिया री तेंईये सा l
\io1 मती रै सुसमाचारा बै बड़ी सावधानी सेंघे व्यवस्थित केरूदा सा l एथा री शुरूआत मसीह रै जन्मा न होआ सा, तैबै तेईरे वपतिस्मा होर परीक्षा रा वर्णन सा, होर तैबै गलील प्रदेशा न प्रचार, शिक्षा होर बमारी ठीक केरने री सेवा रा वर्णन सा l एथा न बाद एई सुसमाचारा न यीशु री गलीला न यरूशलेमा री यात्रा होर यीशु री जिन्दगी री आखरी हफ्ते री घटना रा वर्णन सा l जुणीन तेईरा क्रूसा पेन्धे चढ़ना होर जिन्दा होणा सा l
\io1 येई सुस्माचारा न यीशु बै एक महान गुरु रे रूपा न दर्शाऊदा सा l तेईरी शिक्षा बै पौंज़ हिस्से न बौंडी सका सी l (1) पहाड़ी उपदेश जो स्वर्गा रे राज्य रै लोका रै चरित्र, कर्तब्य विशेषअधिकार होर आखरी आशा न सम्बन्धित सी l (5-7; (2) बारा चेले बै सेवा री तेंईये तयार केरना (अध्याय 10); (3) स्वर्गा रे राज्य रे बारे न उदाहर्ण (अध्याय 13 ) (4) शिष्यता रै बारे न शिक्षा(अध्याय 18 ); होर (5) स्वर्ग राज्य रे एणै रे बारे न होर एणु आळै जुगा रै बारे न आखरी शिक्षा (अध्याय 24,25 ) l
\iot रूपरेखा
\io1 वंशावली होर यीशु मसीह रा जन्म 1:1-2:23
\io1 यूहन्ना वप्तिस्मा देणु आळै रा सेवा कार्य 3:1-12
\io1 यीशु रा वप्तिस्मा होर परीक्षा
\io1 गलीला न यीशु री लोका री सेवा 4:12-18:25
\io1 गलीला न यरुश्लेमा तकर यात्रा 19:1-20:34
\io1 यरूशलेमा न आखरी सप्ताह 21:1-27:66
\io1 प्रभु यीशु रा जिन्दा होणा होर तेई हेरिणा 28:1-20
\c 1
\s यीशु री वंशावली
\p
\v 1 अब्राहमै री सन्तान, दाऊदै री सन्तान, यीशु मसीह री वँशावली
\v 2 अब्राहमा न इसहाक पैदा हुआ, इसहाका न याकूब पैदा हुआ होर याकूबा न यहूदा होर तेइरै भाई पैदा हुऐ l
\v 3 यहूदा होर तामारा न फिरिस होर ज़ोरह पैदा हुऐ; फिरिसा न हिस्रोन पैदा हुआ होर हिस्रोना न एराम पैदा हुआ ।
\v 4 एराम न अम्मीनादाब पैदा हुआ, अम्मीनादाबा न नहशोन होर नहशोना न सलमोन पैदा हुआ l
\v 5 सलमोन होर राहाबा न बोअज़ पैदा हुआ । होर बोअज़ होर रूता न ओबेद पैदा हुआ होर ओबेदा न यिशै पैदा हुआ l
\v 6 होर यिशै न दाऊद राज़ा पैदा हुआ l
\v 7 होर दाऊदा न सुलेमान तेसा बेटड़ी न पैदा हुआ ज़ो पैहिलै उरिय्याह री लाड़ी ती l
\v 8 होर सुलेमाना ना रहबाम पैदा हुआ, रहबामा ना अबिय्याह पैदा हुआ; अबिय्याह ना आसा पैदा हुआ होर आसा ना यहोशफात पैदा हुआ, यहोशफाता ना योराम होर योरामा ना उज्जियाह पैदा हुआ ।
\v 9 उज्जियाह ना योताम होर योतामा ना आहाज पैदा हुआ; होर आहाजा ना हिजकिय्याह पैदा हुआ ।
\v 10 होर हिजकिय्याह न मनश्शिह होर मनश्शिहा न आमोन पैदा हुआ होर आमोना न योशिय्याह पैदा हुआ ।
\v 11 होर बन्दी होइया बेबीलोन ज़ाणै रै बौक्तै योशिय्याह न यकुन्याह होर तेइरै भाई पैदा हुऐ l
\p
\v 12 बन्दी होइया बेबीलोन पुजणै न बाद यकुन्याह न शालतिएल पैदा हुआ होर शालतिएला न जरूब्बाबिल पैदा हुआ l
\v 13 ज़रूब्बाबिला न अबीहूद हो अबीहूदा न इल्याकीम पैदा हुआ होर इल्याकीमा न अज़ोर पैदा हुआ l
\v 14 अज़ोरा न सदोक होर सदोका न अखीम पैदा हुआ; होर अखीमा न इलीहूद पैदा हुआ ।
\v 15 होर इलीहूदा न इलियाज़ार होर इलियाज़ारा न मत्तान होर; मत्ताना न याकूब पैदा हुआ ।
\v 16 याकूबा न युसुफ पैदा हुआ जे मरियमा रा लाड़ा होर ज़ुणी न यीशु ज़ो मसीह सा पैदा हुआ l
\v 17 इब्राहिमा न लेइया दाऊदा तक सेभ चौदह पीढ़ी हुई होर दाऊद न बेबीलोना बै बन्दी होईया पजाइणै तक चौदह पीढ़ी हुई l
\s यीशु रा जन्म
\p
\v 18 ऐबै यीशु मसीह रा जन्म ऐण्ढै तैरहै हुआ कि ज़ैबै तेइरी आमा मरियमै री मँगणी युसुफा सैंघै हुई, ता तिन्हरै कट्ठा मिलणै न पैहिलै ना मरियम पवित्र आत्मा सैंघै सुज़दी रौही l
\v 19 तेसरै लाड़ै युसुफै ज़ो धर्मी ती होर तेसा बै बदनाम नी ती केरना च़ाँहदा तेसा बै च़ुप-चाप छ़ौड़नै रा विच़ार केरू l
\v 20 ज़ैबै सौ इन्हा गल्लै रै बारै ना सोच़दा लागा ती ता प्रभु रा स्वर्गदूत तेइबै सुपनै ना हेरुइया बोलदा लागा; “ओ युसुफ दाऊदै री सन्तान तू आपणी लाड़ी मरियमा बै आपणै औखै आणनै बै मत डौरदा किबैकि ज़े तेसरै पेटा ना सा सौ पवित्र आत्मै री धिरै ना सा ।” 
\v 21 तेसा बेटा जोंणना होर तू तेइरा नाँ यीशु रखेई, किबैकि तेई आपणै लोका रा तिन्हरै पापा ना उद्धार केरना l
\v 22 ऐ सेभ किछ एथै री तक हुआ कि ज़े वचन प्रभुऐ भविष्यवक्तै रै द्वरा बोलू सा सौ पूरा लोड़ी हुआ l
\v 23 कि, “हेरा कुँआरी सुज़दी रौहणा होर एक बेटा ज़ोंणना होर तेइरा नाँ इम्मानुएल रखिणा ज़ौसरा मतलब सा 'परमेश्वर आसा सैंघै ।”
\v 24 युसुफै नींजा ना उठिया प्रभु रै दूतै रै बोलणै रै मुताबिक आपणी लाड़ी आपू आगै आणी l
\v 25 होर ज़ाँ ढौई तेसै बेटै बै जन्म नी धिना सौ तेसा सैघै नी सुता होर ज़ैबै तेसै बेटै बै जन्म धिना ता युसुफै तेई शोहरू रा ना यीशु रखू l
\c 2
\s ज्योतिषी रा एणा
\p
\v 1 हेरोदेस राज़ै रै बौक्ता ना ज़ैबै यहूदिया ज़िल्लै रै बैतलैहमा ना यीशु रा जन्म हुआ ता हेरा, पूर्व दिशा ना कई ज्योतषी यरूशलेम ना एज़िया पुछ़दै लागै l
\v 2 यहूदी रा राज़ा ज़ौसरा जन्म हुआ सा कौखै सा? किबैकि आसै पूर्व दिशा न तेइरा तारा हेरू सा होर आसै तेइबै नमस्कार केरदै आऐ सी l
\v 3 ऐ शुणिया हेरोदेस राज़ा होर यरूशलेमै रै सारै लोका डौरै l
\v 4 होर तेइयै यरूशलेमै रै सारै महापुजारी होर धर्मज्ञानी ना कट्ठे केरिया पुछू, मसीहा रा जन्म कौखै होणा चाहियै?
\v 5 तिन्है तेइबै बोलू, यहूदिया ज़िल्लै रै बैतलैहमा न किबै कि भविष्यवक्तै ऐण्ढाऐ लिखू सा l
\v 6 हे बैतलैहम, ज़े यहूदा देशा ना सा, तू कौसी बी रीतियै यहूदै रै अधिकारी ना होछ़ा नी ऑथी, किबैकि तो ना एक राजा निकळणा होर तेई मेरी प्रजा इस्राइलै री हेर शुण केरनी ।
\v 7 तैबै हेरोदेस राज़ै च़ुप केरदै ज्योतषी शाधिया तिन्हा ना पुछ़ू, कि तारा ढीक कुणी बौक्तै हेरूआ दा ती l
\v 8 होर तेइयै ते ऐण्ढै बोलिया बैतलैहमा बै भेज़े कि ज़ाईया तेई बालकै रै बारै न ठीक-ठीक पता केरा होर ज़ैबै सौ मिलला ता मुँबै खबर देइत् ताकि हाँबी ज़ाइया तेइबै प्रणाम केरनू l
\v 9 ते राज़ै री गल शुणिया नौठै होर हेरा, ज़े तारा तिन्है पूर्व दिशा ना हेरू ती सो तिन्हा आगै-आगै च़ैलू होर ज़ौखै सो शोहरू ती तेसा ज़ैग्हा आगै पुजिया रुकु l
\v 10 तेई तारै बै हेरिया ते बोहु खुश हुऐ ।
\v 11 होर तेई घौरा ना पुजिया सो शोहरू तेइरी आमा मरियमा सैंघै हेरू होर टुँबड़ै पौड़िया तेईबै प्रणाम केरु होर आपणै-आपणै झोले खोलिया तेइबै सुना, लोबान होर गन्धरसै री भेंट च़ढ़ाई l
\v 12 होर सुपनै ना ऐ च़िताउणी पाइया कि हेरोदेसा आगै बापस हेरीत् ज़ान्दै ते होरी बौतै आपणै-आपणै देशा बै नौठै ।
\s मिस्र देशा बै जाणा
\p
\v 13 तिन्हरै ज़ाणै ना बाद हेरा प्रभु रै एकी दूतै सुपनै ना युसुफा बै हेरूइया बोलू, उठ; तेई शोहरू होर तेइरी आमा बै लेइया मिस्र देशा बै ज़ा होर ज़ैबै तक हाँऊ तौभै नी बोलनू तू तौखै रौही किबैकि हेरोदेस एई शोहरू बै तोपणू आला सा कि एइबै मारिया खैत्म केरला ।
\v 14 सौ रातियै उठिया शोहरू होर तेइरी आमा लेइया मिस्र देशा बै नौठा l
\v 15 होर हेरोदेस मौरनै ढौई तौखै रौहू कि सौ वचन ज़ो प्रभुऐ भविष्यवक्तै रै द्वारा बोलू ती कि मैं आपणा बेटा मिस्रा ना शाधू सौ पूरा होला ।
\v 16 ज़ैबै हेरोदेसै ऐ हेरू कि ज्योतषियै मूँ सैंघै धोखा केरू तैबै सौ झ़िका सैंघै भौरूआ होर लोका बै भेज़िया ज्योतषी ना पुछ़ूऐदै ठीक-ठीक बौक्तै रै मुताबिक बैतलैहम होर औरलै पौरलै सारै शोहरू ज़ो दूई बौर्षै रैती होर एथा ना होछ़ै ती मारनै द्याऐ ।
\v 17 तैबै ज़े वच़न यिर्मियाह भविष्यवक्तै बोलू ती सौ पूरा हुआ l
\v 18 कि रामाह ना एक बड़ा विलाप होर रोणा शुणुआ, राहेल आपणै शोहरू री तेंइयै रोंदी लागी ती होर शान्त नी ती होणा चाँहदी किबैकि एबै ते नेई रौहे l
\s मिस्र देशा न वापस एणा
\p
\v 19 हेरोदेसै रै मौरनै ना बाद प्रभु रै दूतै मिस्रा ना युसुफा बै सुपने न हेरूइया बोलू,
\v 20 कि उठ, शोहरू होर तेइरी आमा बै लेइया इस्राइलै रै देशा बै ज़ा किबैकि ज़ो शोहरू रै प्राण लेणा चाहा ती, ते मूँऐ l
\v 21 सौ उठु शोहरू होर तेइरी आमा लेइया इस्राइलै रै देशा बै आऊ l
\v 22 पर ऐ शुणिया की अरखिलाउस आपणै बापू हेरोदेसै री ज़ैग्हा ना राज़ केरदा लागा सा सौ तौखै ज़ाणै ना डौरू होर सुपनै ना च़िताउणी पाइया गलील देशा बै नौठा l
\v 23 होर नासरत ग्राँ ना रौंहदा लागा ताकि सो वचन पूरा होला, ज़ो भविष्यवक्तै रै द्वारा बोलुआ ती, कि तेई नासरी कहलाइणा l
\c 3
\s यूहन्ना बप्तिस्मा देणु आळा
\p
\v 1 तिन्हा ध्याड़ै ना यूहन्ना बपतिस्मै देणू आल़ा एज़िया यहूदियै रै ज़ँगला ना ऐ प्रचार केरदा लागा कि,
\v 2 मन फिरात्; किबैकि स्वर्गा रा राज्य नेड़ आऊ सा l
\v 3 ऐ सौऐ सा ज़ौस री चर्चा यशायाह भविष्यवक्तै केरी ती कि ज़ँगला ना एक हाक पाणु आळै री आवाज ऐंदी लागी सा कि प्रभु रा मार्ग त्यार केरा, तेइरी सड़का सिधी केरा l
\v 4 ऐ यूहन्ना ऊँटै रै च़ंबड़ै रै झिकड़ै ला ती होर आपणै चेकै ना चंबड़ै रा पट्टा बोना ती । सौ टिटड़ै होर बोणे रा मखीर खा ती l
\v 5 तैबै यरूशलेम, सारै यहूदिया होर यरदन नौई रै औरलै-पौरलै सारै देशै रै लोका तेई हागै बपतिस्मै लेंदै आऐ l
\v 6 होर आपणै-आपणै पापा बै मनिया यरदन नौई ना तेइना बपतिस्मा लेऊ l
\v 7 ज़ैबै तेइयै बोहू सारै फरीसी होर सदूकी बपतिस्मा लेंदै आपू हागै एँदै हेरै ता तेइयै तिन्हा बै बोलू, ओ शैताना रै शोहरूओ तुसा बै कुणियै दैसू कि एणू आऐ दण्डा ना भैगा?
\v 8 तुसै पाप छ़ौड़नै लायक कोई कोम ता केरा l
\v 9 होर आपणै -आपणै मना न ऐ मता सोचा, कि आसरा बापू इब्राहीम सा; किबैकि हाँउ तुसा न सच बोला सा परमेश्वर इन्हा पात्थरा इब्राहीमा री तेंईये सन्तान पैदा केरी सका सा l
\v 10 होर ऐबै कराहड़ू बुटै रै ज़लाड़ै हागै रखू सा ।  ज़ुण बुटा शोभलै फौल़ नी आणदा तेई काटिणा होर औगी ना फुकिणा ।
\v 11 हाँऊ ता तुसा बै पाणी लाइया बपतिस्मा देआ सा पर जे मूँ ना बाद एणू आल़ा सा सौ मूँ ना शक्तिशाली सा ।  हाँऊ तेइरी बूट च़ेकणै रै लायक बी नी ऑथी । तेई तुसा बै पवित्र आत्मा होर औगियै लाइया बपतिस्मा देणा l
\v 12 तेइरा शूप तेइरै हौथा ना सा होर तेई आपणा ख़ौह शोभली तैरहा साफ केरना होर गेहूँ ता तेई आपणै खत्तै ना कट्ठा केरने पर भूज़ ऐण्ढी औगी ना पाणा ज़ो कदी बी नी हिशणी l
\s यूहन्ना द्वारा यीशु रा बप्तिस्मा
\p
\v 13 तेई बौक्तै यीशु गलीला ना यरदन नौई रै कनारै यूहन्ना आगै तेई न बपतिस्मै लैंदा आऊ l
\v 14 पर यूहन्ना ऐण्ढै बोलिया तेई बै रोकदा लागा कि मुँबै तेरै हौथै बपतिस्मै लेणै री ज़रूरत सा होर तू मूँ हागै आऊ सा?
\v 15 यीशुऐ तेइबै ऐ जवाब धिना कि ऐबै तू ऐण्ढाऐ होणै दै किबैकि आसरा एसा रीतियै धार्मिकता बै पूरा केरना उचित सा ।  तैबै तेइयै तेइरी गल मनी l
\v 16 यीशु बपतिस्मै लेइया फट पाणी ना बाहरै आऊ होर हेरा, तेइरी तेंइयै स्वर्ग खुलू होर तेइयै परमेश्वरै री आत्मा कबूतरा साही आपू पैंधै उतरदी हेरी l
\v 17 होर ऐण्ढी आकाशवाणी हुई, ऐ मेरा प्रिय बेटा सा जूणीना हाँऊ बोहू खुश सा । 
\c 4
\s यीशु री परीक्षा
\p
\v 1 तैबै तेई बौक्तै पवित्र-आत्मै यीशु ज़ँगला बै नेऊ ताकि शैतानै रै द्वारा यीशु री परीक्षा होली l
\v 2 सौ च़ाली ध्याड़ी होर च़ाली राती ना भूखा होर शोखा रौहू, तैबै तेईबै भूख लागी ।
\v 3 तैबै परखणू आल़ै तेईबै नेड़ एज़िया बोलू, अगर तू परमेश्वरा रा बेटा सा ता बोल कि इन्हा पाथरै री रोटी बणली l
\v 4 तेइयै जवाब धिना, पवित्र शास्त्रा न ऐ लिखू सा कि माह्णू केवल रोटियै लाइया केल्ही, नी बल्कि परमेश्वरै रै मुँहा ना निकलणू आल़ै हर एकी वचनै लाइया ज़िन्दै रौहणा l
\v 5 तैबै शैतानै सौ पवित्र नगर यरूशलेमा बै नेऊ होर मन्दिरै री सैभी न उथड़ी ज़ैगा पैंधै खड़ा केरू l
\v 6 होर तेइबै बोलू, अगर तू परमेश्वरा रा बेटा सा ता आपणै आपू बै औखै ना भ्याँऊ शेट; किबैकि शास्त्रा न लिखू सा कि, तेई तेरै बारै ना आपणै स्वर्गदूता बै आदेश देणा होर तिन्हा तू हौथा हौथ च़ेकणा ताकि तेरी ज़ोंघा ना पाथरै लाइया ठोकर नी लोड़ी लागी
\v 7 यीशुऐ तेइबै बोलू, “शास्त्रा न ऐ बी लिखू सा: तू आपणै प्रभु परमेश्वरै री परख मत केरदा ।”
\v 8 तैबै शैतानै सो बोहू उथड़ै ढौगा पैंधै नेऊ होर सारी दुनियै रै राज़-पाठ रिहाऊ,
\v 9 होर तेइबै बोलू, “अगर तू टुँबड़ै पौड़िया मुँभै प्रणाम केरला होर मेरी भक्ति केरला ता मूँ ऐ सेभ किछ़ तौभै देणा ।”
\v 10 तैबै यीशुऐ तेइबै बोलू, “हे शैतान दूर हो, किबैकि शास्त्रा न लिखू सा, कि तू सिर्फ आपणै प्रभु परमेश्वरा बै प्रणाम केर होर तेइरी भक्ति केर ।”
\v 11 तैबै शैतान तेई हागै ना भैगू होर स्वर्गदूत एज़िया तेइरी सेवा केरदै लागै ।
\s यीशु री सेवा केरने री शुरुआत
\p
\v 12 ज़ैबै तेइयै ऐ शुणू कि युहन्ना ढौकणै द्याऊ सा ता सौ गलीला बै नौठा ।
\v 13 होर नासरता बै छ़ौड़िया कफरनहूमा ना ज़े झीलै रै कनारै ज़बूलून होर नपताली रै देशा ना सा ज़ाइया रौंहदा लागा ।
\v 14 ताकि ज़े यशायाह भविष्यवक्तै रै द्वारा बोलुआ सा सौ पूरा होला ।
\v 15 “ज़बूलून होर नपताली रा देश, झीलै री बौता ना यरदना हागै होरी ज़ाति रा गलील ।
\v 16 ज़े लोका निहारै ना बेठै ती तिन्है बड़ा प्याशा हेरू होर ज़े मोऊती रै देशा ना होर छाया ना बेठै ती तिन्हा पैंधै प्याशा च़मकू ।
\v 17 तेई बोक्तै यीशुऐ प्रचार केरना होर ऐण्ढा बोलणा शुरू केरू कि, “मन फिरात् किबैकि स्वर्गा रा राज्य नेड़ सा ।”
\s पैहले चेले बै शधाणा
\p
\v 18 तेइयै गलीलै री झीलै रै कनारै दूई भाई शमौन ज़ुणी बै पतरस बोला सी होर तेई रा भाई अन्द्रियास झीला ना ज़ाल़ पाँदै हेरै । किबैकि ते मैच्छ़ी ढौकणु आल़ै ती ।
\v 19 होर तिन्हा बै बोलू, “मूँ पिछ़ै एज़ा, मूँ तुसै माह्णू ढौकणू आल़ै बणाणै ।”
\v 20 ते झटपट आपणै ज़ाल़ छ़ौड़िया तेई पिछ़ै होंडदै लागे l
\v 21 होर तौखैना आगै ज़ेही ज़ाइया तेइयै होर दूई भाई ज़ब्दी रा बेटा याकूब होर तेइरा भाई यूहन्ना हेरू । ते आपणै बापू ज़ब्दी सैंघै किस्ती ना आपणै ज़ाल़ ठीक केरदे लागै ती । तेइयै ते बी शाधै ।
\v 22 ते झटपट आपणी किस्ती होर बापू छ़ौड़िया तेई पिछ़ै चौले l
\s यीशु रा बमारी बै ठीक केरना
\p
\v 23 यीशु सारै गलीला ना घूँमदा तिन्हरी सभा ना उपदेश देंदा होर परमेश्वरै रै राज्य रा प्रचार केरदा रौहू होर लोकै री हर तरहै री बीमारी होर कमज़ोरी बै दूर केरदा रौहू l
\v 24 सारै सीरिया देशा ना तेइरा यश फैलदा रौहू । लोका सेभ बीमारा बै जे कई किस्मै री बीमारी होर दु:खा ना डूबै ती होर ज़ुणी बै च़ेटू फ़सै ती, ज़ुणी बै मिर्गी एज़ा ती होर ज़ुणीबै ध्रँग हुआ ती तेई आगै आणै होर तेइयै ते सब ठीक केरै ।
\v 25 गलील होर दिकापुलिस, यरूशलेम, यहूदिया होर यरदन नौई रै पौरा ना भीड़ै री भीड़ तेई पिछ़ै हुई l
\c 5
\s यीशु रा पहाड़ी उपदेश
\p
\v 1 सौ एसा भीड़ा बै हेरिया उथड़ी ज़ैग्हा पैंधा बै नौठा होर ज़ैबै बेठा ता तेइरै च़ेलै तेई हागै आऐ l
\v 2 तैबै सौ तिन्हा बै ऐ उपदेश देंदा लागा,
\s शोभला वचन
\p
\v 3 धन्य सी ते, ज़ुणा मनै रै दीन सी किबैकि स्वर्गा रा राज्य तिन्हरा सा l
\v 4 धन्य तै ज़ुणा शोक केरा सी किबैकि तिनहा बै शान्ति मिलणी l
\v 5 धन्य सी तै ज़ुणा शोक केरा सी किबैकि तिनहा बै शान्ति मिलणी l
\v 6 धन्य तै जुण धर्मे रै भूखे हो शोखे सी, किबैकि तिन्हा रोजणा l
\v 7 धन्य सी ते ज़ो दया केरा सी किबैकि तिन्हा पेंधै बी दया केरिनी ।
\v 8 धन्य सी ते ज़ौसरै मन साफ़ सी किबैकि तिन्हा परमेश्वर हेरना l
\v 9 धन्य सी ते ज़ो मेल कराणू आल़ै सी किबैकि तिन्हा परमेश्वरै रै बेटै कहलाइणा ।
\v 10 धन्य सी ते ज़ुणा धर्मै री वजहा ना दु:ख सहन केरा सी किबैकि स्वर्ग रा राज्य तिन्हरा सा ।
\v 11 धन्य सी तुसै, ज़ैबै लोका झ़ूठ बोली बोलिया तुसरै खिलाफ हर प्रकारै री बुरी गला केरलै ।
\v 12 खुश होर मगन होईत् किबैकि तुसरी तैंइयै स्वर्गा ना बड़ा इनाम सा किबैकि तिन्है ते भविष्यवक्ता ज़ो तुसा ना पैहिलै ती एसा रीतियै सताऐ ती ।
\s लुण होर पियाशा
\p
\v 13 तुसै धौरती रै लूण सी, पर अगर लूणा रा स्वाद बिगड़ला ता सौ कुणी च़ीज़ै लूणा केरिना? तैबै सौ कौसी कोमा रा नी सिवाय एथै रै कि स बाहरै शेटिला होर माह्णू री ज़ोंघा हेठै जखड़िला ।
\v 14 तुसै दुनियै रै प्याशै सी, ज़ुण ग्राँ ढौगा पैंधै सा सौ छुपी नी सकदा ।
\v 15 लोक दीऊँआ बकेइया माँज़ै हेठै नी बल्कि दीपदानी पैंधै रखा सी, तैबै तुंई लाइया घौरा रै सैभी लोका बै प्याशा होआ सा l
\v 16 तैण्ढाऐ तुसरा प्याशा माह्णू सामनै लोड़ी च़मकू कि ते तुसरै भलै कोमा बै हेरिया तुसरै बापू री जे स्वर्गा ना सी सराहणा केरलै ।
\s कनूने री शिक्षा
\p
\v 17 “ऐ मता सोच़दै कि माहणु मूसै री धर्मविधि या भविष्यवक्तै लिखूएं दै बै नष्ट केरदा आऊ सा । हाँऊ तेथा बै नष्ट केरदा नी बल्कि पूरा केरदा आऊ सा ।” 
\v 18 हाँऊ तुसा बै सच़ बोला सा कि ज़ैबै तक धौरती होर आसमान खत्म नी होलै, मूसै री धर्मविधि रा एक-एक शब्द होर एक-एक अक्षर बणी रौहणा । तेई तैबै तक बणी रौहणा ज़ैबै तक सौ पूरा नी होला l
\v 19 ज़ो इन्हा होछ़ी-होछ़ी आज्ञा ना एकी बै बी नी मैनला होर तैण्ढाऐ होरी बै बी सिखा सा, सौ स्वर्ग रे राज्य ना सैभी ना होछ़ा सा । पर ज़ुण तिन्हा आज्ञा बै मैना सा होर सिखा सा सौये स्वर्ग राज्य ना सैभी ना बड़ा सा ।
\v 20 किबैकि हाँऊ तुसा बै बोला सा कि अगर तुसरी धार्मिकता शास्त्री होर फरीसी ना ज़ादा नी होली ता तुसै स्वर्ग राज्य ना कदी बी नी प्रवेश होणा ।
\s झिक होर हत्या
\p
\v 21 तुसै शुणू सा, कि पैहिलैकाल लोका बै बोलू ती कि हत्या हेरीत केरदै, होर ज़ुण हत्या केरला सो कचहरी ना सज़ा रा हकदार सा ।
\v 22 पर हाँऊ तुसा बै बोला सा, कि ज़ुण आपणै भाई पैंधै गुस्सा केरा सा सौ कचहरी ना सज़ा रा हकदार सा होर ज़ुण आपणै भाई बै नकम्मा बोला सा सौ महासभा ना सज़ा रा हकदार सा होर ज़ुण बोलला, “हे मूर्ख” स नरकै री औगी री सज़ै रै लायक सा l
\v 23 अगर तू आपणी भेंट वेदी हागै आणला होर तौखै तू याद केरला कि मेरै भाई रै मना ना मेरी तैंइयै किछ़ विरोध सा ता आपणी भेंट वेदी हागै छ़ौड़ l
\v 24 होर ज़ाइया पैहिलै आपणै भाई सैंघै मेल मिलाप केर तैबै एज़िया भेंट च़ढ़ा ।
\v 25 ज़ैबै तक तू आपणै मुद्दई सैंघै बौता ना सा तेई सैंघै फटाफट मेल मिलाप केर कोंइछ़ै ऐण्ढा नी लोड़ी हुआ कि मुद्दई तौभै हाकिमै रै हवालै केरला होर हाकिम तौभै सपाही रै हवालै केरला होर तौभै जेला ना पालै l
\v 26 हाँऊ तुसा बै सच़ बोला सा ज़ैबै तक तू कौड़ी-कौड़ी नी चुकाला तैबै तक त तौखना नी छ़ुटणा ।
\s बुरे कौम
\p
\v 27 तुसै शुणू सा कि ऐ बोलू सा, ‘व्यभिचार हेरीत् केरदै ।'
\v 28 पर हाँऊ तुसा बै ऐ बोला सा, ज़ुण कौसी बेटड़ी पैंधै बुरी नज़र डाह सा तेइयै आपणै मना ना तेसा सैंघै व्यभिचार केरू ।
\v 29 अगर तेरी दैहिणी औछी ना तू पाप केरा सा ता तू तेसा बै खोलिया शेट किबैकि तेरी तैंइयै ऐ भला सा कि तेरै ओंगा ना एक नष्ट होला होर तेरी सारी देह नरका ना नी पाणी पौड़ली l
\v 30 अगर तेरा दैहिणा हौथ त ना पाप करा सा ता तू तेई बै काटिया शेट किबैकि तेरी तैंइयै ऐ भला सा कि तेरै एकी अँगा ना एक नाश होला होर तेरी सारी देह नरका नी पौड़ली ।
\s तलाक
\p
\v 31 ऐ बी बोलुआ सा, ‘ज़ैबै कोई आपणी लाड़ी बै तलाक देणा चाहा सा ता सौ तेसा बै तलाक देला ।’
\v 32 पर हाँऊ तुसा बै बोला सा, ‘ज़ुण आपणी लाड़ी बै व्यभिचार छ़ौड़िया कौसी होरी वजहा ना छ़ौड़ा सा ता स तेसा ना व्यभीचार करा सा होर जे कोई तलाक शुधा सेंघे व्याह केरा सा सौ व्यभिचार केरा सा l
\s कसम
\p
\v 33 तुसै ऐ बी शुणू सा कि आसरै बुज़ुर्गा बै बोलू ती कि झ़ूठी कसमा हेरीत् खाँदै पर आपणै प्रभु री तैंइयै आपणी कसमा पूरी केरीत् ।
\v 34 पर हाँऊ तुसा बै ऐ बोला सा कि कदी बी कसमा हेरीत् खाँदै ना ता स्वर्गै री किबैकि सौ परमेश्वरा रा सिंहासन सा ।
\v 35 ना धौरती री किबैकि सौ तेइरै जोंघै री च़ोऊकी सा, ना यरूशलेमै री किबैकि सौ महाराज़ै रा नगर सा ।
\v 36 आपणी मुँडी री बी कसम हेरीत् खान्दै किबैकि तू च़ोड़ै रा एक बाल़ बी शेता या काल़ा नी केरी सकदा ।
\v 37 पर तुसरी गैल्ला न हाँ ता हाँ होर नेई ता नेई हो, किबैकि ज़ो एथा ना ज़ादा होआ सा सौ बुराई धिरै ना होआ सा l
\s बदले री भावना
\p
\v 38 तुसै शुणू सा कि ऐ बोलुआ सा, ‘औछी रै बदलै औछी होर दोंदै रै बदलै दोंद’ l
\v 39 पर हाँऊ तुसा बै बोला सा कि कौसी भी बुराई रा सामना हेरीत केरदै, पर ज़ुण तेरै दैहिणै गलोटै ना थप्पड़ बाहला ता तू तेई धिराबै दुजा गलोटा बी फेरेई l
\v 40 ज़ुण तेरा कुरता नेणा च़ाहला तेईबै आपणा च़ोगा बी दै ।
\v 41 अगर कोई आपणै कौमा री तेंईये एक मील नेला ता तू तेई सैंघै दूई मीला ढौई ज़ा ।
\v 42 मुँगणू आऐ बै नाँ मता केरदै । ज़ुण तुसा ना उधार मुँगा सी तिन्हा बै दैआत् ।
\s दुश्मना सेंघे प्यार
\p
\v 43 तुसै शुणू सा कि ऐ बोलू सी, कि तू आपणै पड़ेशी सैंघै झ़ुरी रैखा होर बैरी सैंघै बैर ।
\v 44 पर हाँऊ तुसा बै बोला सा कि आपणै बेइरी सैंघै बी झ़ुरी रैखा होर ज़ुणा तुसा बै तँग केरा सी तिन्हरी तैंइयै प्रार्थना केरा ।
\v 45 ऐण्ढा केरनै सैंघै तुसा परमेश्वरै री सन्तान ठैहरना किबैकि सौ भलै होर बुरै दुही पैंधै धुपा भेज़ा सा होर तिन्हा दुही बै बराबर गाश देआ सा ।
\v 46 अगर तुसै आपू सैंघै झ़ुरी केरनू आऐ सैंघै झ़ुरी केरा सी ता तुसरा की फायदा होणा किबैकि पापी बी ऐण्ढा केरा सी ।
\v 47 होर अगर तुसै आपणै भाई बै केल्ही नमस्तै केरा सी ता तुसै कुण बड़ा कोम केरा सी कि पापी बी ऐण्ढा नी केरदै?
\v 48 तुसै सिद्ध बणा, ज़ैण्ढा तुसरा स्वर्गा ना रौहणूआळा परमेश्वर सिद्ध सा l
\c 6
\s दान
\p
\v 1 होशियार रौहा! तुसै होरी ना रिहाणै री तैंइयै धर्मै रै कोम मता केरदै, नी ता तुसै आपणै परमेश्वरा ना किछ़ बी इनाम नेई पाणा ।
\v 2 ज़ैबै तू दान केरला, ता आपणा नाँ मत खौज़णै ध्यान्दा, ज़ैण्ढा कपटी लोका सभा होर गली ना केरा सी ताकि लोका तिन्हरी बड़ाई केरलै । हाँऊ तुसा बै सच़ बोला सा तिन्है आपणा इनाम पाऊ सा ।
\v 3 पर ज़ैबै तू दान केरला, ता तेरै बाँउऐ हौथा बै पता नी लोड़ी च़ैलू कि तेरा दैहिणा हौथ की केरा सा ।
\v 4 ताकि तेरा दान गुप्त लोड़ी रौहू, होर तैबै तेरा परमेश्वर हेरला ता, तेई तौभै इनाँम देणा l
\s प्रार्थना
\p
\v 5 होर ज़ैबै तू प्रार्थना केरला,ता कपटी साही हेरी केरदा किबैकि लोका ना रिहाणै री तैंइयै सड़का ना खड़ै होइया प्रार्थना केरना तिन्हा बै शोभला लागा सा । हाँऊ तुसा बै सच़ बोला सा तिन्हा बै आपणा इनाम मिलू ।
\v 6 पर ज़ैबै तू प्रार्थना केरला ता दुआर बन्द केरिया आपणै परमेश्वरा आग्गै प्रार्थना केर तैबै परमेश्वरा तौभै इनाम देणा ।
\v 7 प्रार्थना केरदी बार होरी लोका साही हक-बक नी केरनी; किबैकि ते बुझ़ा सी कि बोहू बोलणै सैंघै परमेश्वरा तिन्हरी प्रार्थना शुणनी ।
\v 8 तुसै तिन्हा साही मता बणदै किबैकि तुसरा परमेश्वर मुँगणै ना पैहलै ज़ाणा सा कि तुसरी ज़रूरत की सा ।
\v 9 तुसै एसा रीतिऐ प्रार्थना केरीत्, “हे आसरै बापु ज़ी ज़ो तू स्वर्गा ना सा; तेरा नाँ पवित्र मनुआ लोड़ी ।”
\v 10 एसा धौरती ना तेरा राज्य लोड़ी आऊ; तेरी इच्छा ज़ैण्ढी स्वर्गा ना पूरी होआ सा, तैण्ढी एसा धौरती ना बी पूरी लोड़ी हुई ।
\v 11 रोज़की रोटी आसा बै देंदा रौह ।
\v 12 ज़ैण्ढा आसै आपणै अपराधी बै माफ केरा सी, तू बी आसरै अपराधा बै माफ केर ।
\v 13 “आसा बै परीक्षा ना मत पौड़नै देंदा पर हर बुराई ना बच़ा; किबैकि राज्य, पराक्रम होर महिमा सदा तेरै सी ।” आमीन ।
\v 14 अगर तुसै लोकै रै अपराधा बै माफ केरलै ता परमेश्वरा बी तुसरै अपराध माफ केरनै ।
\v 15 अगर तुसै लोकै रै अपराधा बै माफ नी केरलै ता परमेश्वरा बी तुसरै अपराध माफ नी केरनै ।
\s ब्रत
\p
\v 16 ज़ैबै तुसै ब्रत केरलै ता कपटी साही मुँह बणाइया मता बेशदै किबैकि ते लोका बै रिहाणै री तैंइयै आपणा मुँह बणाइया बेशा सी, कि तिन्है ब्रत केरू सा । हाँऊ तुसा बै सच़ बोला सा कि तिन्हा बै तिन्हरा इनाम मिलू ।
\v 17 पर ज़ैबै तू ब्रत केरला ता आपणी मुँडी ना तेल पाई होर मुँह धोई ।
\v 18 ताकि लोका बै पता नी च़ैलू लोड़ी कि तू ब्रत केरदा लागा सा । बल्कि तेरा परमेश्वर ज़ुणी बै तू हेरी नी सकदा, सौ तौभै हेरला कि तू ब्रत केरदा लागा सा । तैबै तेरै परमेश्वरा ज़े किछ़ कोम तू च़ुपच़ाप केरा सा तूंईरा रा तौभै इनाम देणा ।
\s स्वर्गा रा धन
\p
\v 19 आपणी तैंइयै एसा धौरती ना धन कट्ठा मता केरदै किबैकि तेईबै कीड़ै नाश केरा सी होर च़ोर च़ोरिया नेई सका सी ।
\v 20 बल्कि आपणी तैंइयै स्वर्गा ना धन कट्ठा केरा, तौखै ना ता कीड़ा नष्ट केरी सकदा, ना च़ोर च़ोरी सकदा ।
\v 21 याद रैखा ज़ौखै तुसरा धन होला तौखै तुसरै मन बी लागी रौहणा ।
\s शरीरा रा पियाशा
\p
\v 22 देही रा दीऊआ औछी सी; अगर तेरी औछी साफ होली ता तेरी पूरी देह प्याशी सा ।
\v 23 पर तेरी औछी अगर बुरी सी ता तेरी पूरी देह निहारी सा । ज़े प्याशा आन्ध्रै सा सौ अगर निहारा होला ता सौ निहारा केतरै खतरनाक (किढ़) होणा ।
\s परमेश्वर होर धन
\p
\v 24 कोई बी माह्णू दूई स्वामी री सेवा नी केरी सकदा, किबैकि तेई एकी सैंघै बैर होर दूजै सैंघै झ़ुरी रैखणी । तुसै धन होर परमेश्वर दुही री सेवा नी केरी सकदै ।
\v 25 हाँऊ तुसा बै बोला सा, आपणी ज़ानी री तैंइयै फिक्र मता केरदै कि आसा की खाणा होर की पीणा? न आपणी देही री तैंइयै कि आसा की लाणा? कि ज़ान रोटी ना होर देह झिकड़ै ना ज़ादा कीमती नी ऑथी?
\v 26 च़ीड़ू-च़कारू बै हेरा न ते बाँहदै, न ते काटदै होर न ते कोठड़ी ना नाज़ भौरदै । पर तुसरा परमेश्वर बापू तिन्हरा पेट भौरा सा । तैबै कि तुसै तिन्हा च़ीड़ू-च़ाकरू ना ज़ादा कीमती नी ऑथी?
\v 27 तुसा मौंझ़ै ऐण्ढा कुण सा ज़ो कि चिन्ता फिक्र केरिया आपणी उम्रा बै बढ़ाई सका सा?
\v 28 होर झिकड़ै री तैंइयै किबै फिक्र केरा सी? बोणा रै फूला पैंधै ध्यान दैआत् कि ते कैण्ढै बैढ़ा सी, ते न मेहनत् केरदै न कौतदै ।
\v 29 तैबै बी हाँऊ तुसा बै बोला सा कि सुलैमान राज़ै बी आपणी सारी ज़िन्दगी ना तन्हा ना बढ़िया झिकड़ै नी लाऐ ।
\v 30 ज़ैबै परमेश्वर थाचै रै गाह बै सज़ाई सका सा ज़ो औज़ ता सा पर काल तेसा औगी ना फुकिणा हे थोड़ा वशाह केरनू आऐ लोको कि तेई तुसै नी सज़ाणै?
\v 31 तुसै चिन्ता केरिया ऐ मता बोलदै कि आसा की खाणा, की पीणा होर की लाणा?
\v 32 किबैकि होरा लोका इन्हा च़िज़ा बै तोपदै रौहा सी होर तुसरा परमेश्वर बापू ज़ाणा सा कि तुसा बै इन्हा च़ीज़ै री ज़रूरत सा ।
\v 33 तुसै पैहिलै तेइरै राज्य हो धर्मै री खोज केरा ए सारी च़ीज़ा तुसा बै मिलणी ।
\v 34 तैबै कालकी तैंइयै चिन्ता मता केरदै किबैकि कालकै ध्याड़ै आपणी तैंइयै आपै चिन्ता केरनी । औज़की तैंइयै औज़का दु:ख रज़ सा ।
\c 7
\s दूजै पेन्धे दोष नेई लाणा
\p
\v 1 दोष मता लान्दै, ताकि तुसा पैंधै भी दोष नी लागा लोड़ी ।
\v 2 किबैकि ज़ैण्ढा तुसै होरी पैंधै दोष ला सी, तैण्ढाऐ तुसा पैंधै बी दोष लागणा। होर ज़ुणी नापै तुसै नापा सी तेही नापा सैंघै तुसरी तैंइयै बी नापिणा ।
\v 3 तू आपणै भाई री औछी रै आह्लै बै किबै हेरा सा ज़ैबै कि तौभै आपणी औछी रै लकड़ा रा पता नी च़ैलदा?
\v 4 ज़ैबै तेरी आपणी औछी ना एतरा बडा लकड़ सा ता तू आपणे भाई बै कैण्ढै बोली सका सा कि एज़ हाँऊ तेरी औछी रै आह्लै बै खोलनू?
\v 5 हे कपटी पैहिलै आपणी औछी रै लकड़ा बै खोल । तैबै तू आपणै भाई री औछी रै आह्लै बै शोभली तैरहा हेरिया खोली सका सा । 
\v 6 पवित्र च़ीज़ा कुतै बै मता देंदै होर न आपणै मोती बै सुँगरा हाग्गै पान्दै । कोइन्छ़ै ऐण्ढा नी लोड़ी हुआ कि ते तिन्हा बै खूरै लाइया जखड़लै होर पिछ़ै फिरिया तुसा बै खालै ।
\s मुंगलै ता मिलणा
\p
\v 7 मुँगलै ता तुसा बै देणा; तोपलै ता तुसा बै मिलणा होर खटखटालै ता तुसरी तैंइयै दुआर खोलिणा ।
\v 8 किबैकि ज़ुण मुँगा सा तेईबै देआ सी, ज़ुण तोपा सा तेईबै मिला सा होर ज़ुण खटखटा सा तेईरी तैंइयै दुआर खोलिया सा । 
\v 9 तुसा मौंझ़ै ऐण्ढा बापू कुण सा ज़ो आपणै शोहरू बै रोटी री ज़ैग्हा ना पाथर देला?
\v 10 या मैछ़ी मुँगला ता कीड़ा देला?
\v 11 ज़ैबै तुसै बुरै होइया आपणै बाल-बच्च़ै बै शोभली च़ीज़ा देणा ज़ाणा सी ता परमेश्वरा तुसाबै शोभली च़ीज़ा किबै नी देणी?
\v 12 ज़ैण्ढा व्यवहार तुसै होरी ना च़ाहा सी तुसै बी तिन्हा सैंघै तैण्ढाऐ व्यवहार केरा । व्यवस्था होर भविष्यवक्ता बी ऐण्ढी शिक्षा देआ सी ।
\s सैंगड़ा होर चौड़ा
\p
\v 13 सोंगड़ै दुआरै आघै ज़ाणै री कोशिश केरा किबैकि चौऊड़ा सा सौ दुआर ज़े विनाश करा सा ।  बोहू सी ज़ो तेई दुआरै आघै ज़ा सी ।
\v 14 सोंगड़ा सा सौ दुआर होर मश्किल सा स बौत ज़े ज़िंदगी देआ सा होर थोड़ै सी ज़ो तेसाबै पा सी ।
\s जैंढा बूटा तैंढाए फौळ
\p
\v 15 झ़ूठै भविष्यवक्ता ना होशियार रौहात् ज़ो भेड़ै रै रूपा ना तुसा हाग्गै एज़ा सी पर आन्ध्रै ना ते खाणू आऐ भेड़ियै सी ।
\v 16 तिन्हरै व्यवहारा ना तुसा ते पछ़ियाणनै । कि लोका ज़िढ़ी झ़ौकड़ा ना अँगूर चोड़ा सी?
\v 17 ठीक ऐण्ढी तैरहा हर एक शोभलै बूटै ना शोभलै फ़ौल़ लागा सी होर नक्कमै बूटै ना बुरै फ़ौल़ लागा सी ।
\v 18 शोभलै बूटै ना बुरै फ़ौल़ नी लागी सकदै होर नक्कमै बूटै ना शोभलै फ़ौल़ लागी सकदै ।
\v 19 ज़ुणी बुटै ना शोभलै फ़ौल़ नी लगदै तेईबै काटा सी होर औगी ना फुका सी ।
\v 20 तिन्हरै फ़ौला ना तुसै तिन्हाबै पछ़ियाणी सका सी ।
\v 21 ज़ुणा मुँबै हे प्रभु हे प्रभु बोला सी तिन्हा ना हर एक स्वर्गा बै नी ज़ाणा पर ज़ुण परमेश्वरै री आज्ञा पैंधै च़ला सा सौहै स्वर्गा बै ज़ाई सका सा । 
\v 22 तेई ध्याड़ै ना बोहू लोका मुँबै बोलणा; हे प्रभु कि आसै तेरै नाँ ना भविष्यवाणी नी केरी, कि आसै तेरै नाँ ना लोकै रै च़ेटू नी खोलै होर कि आसै तेरै नाँ ना चमत्कार नी केरै?
\v 23 तैबै मूँ तिन्हा बै खुलिया बोलणा, ‘हाँऊ तुसा बै नी ज़ाणदा, हे बुरै कोम केरनू आऐ लोको मूँ हाग्गै ना दूर ज़ाआत् ।
\s घौर बणाणै आळै दुई माहणु बुद्धिमान होर मुर्ख
\p
\v 24 ज़ुण मेरी गला बै शुणा सा होर मैना सा सो तेई समझ़दार माह्णू साही सा ज़ुणियै आपणा घौर पैकी ज़ैग्हा पैंधै बणाऊ ।
\v 25 गाश आऊ, औढ़ा आऊ होर व्याना च़ैलू पर सौ घौर नौ ढौऊ किबैकि तेइरी मनियाद पैकी ज़ैग्हा पैंधै पौई ती ।
\v 26 पर ज़ुण मेरी गला बै शुणा सा पर तिन्हा पैंधै नी च़ैलदा सौ तेई मूर्ख माह्णू साही सा ज़ुणियै आपणा घौर बालू पैंधै बणाऊ ।
\v 27 गाश आऊ, औढ़ा आऊ होर व्याना च़ैलू होर सौ घौर ढौऊ होर तेइरा सत्यानाश हुआ ।
\v 28 ज़ैबै यीशुऐ ए गला केरी ता लोकै री भीड़ तेइरै उपदेश शुणिया हैरान हुई ।
\v 29 किबैकि सौ यहूदी धर्मगुरू साही नी बल्कि आपणै पूरै अधिकारा सैंघै उपदेश देआ ती l
\c 8
\s कोढ़ी री बमारी ठीक केरनी
\p
\v 1 ज़ैबै सौ ढौगा पैंधै ना भ्याऊँ आऊ ता लोकै री बोहू बड़ी भीड़ तेई पिछ़ै च़ैलदी लागी l
\v 2 होर हेरा, एकी कोढ़ियै एज़िया तेईबै प्रणाम केरू होर बोलू; हे प्रभु अगर तुसै च़ाहलै ता मुँबै शुद्ध केरी सका सी ।
\v 3 यीशुऐ आपणै हौथै लाइया सौ छ़ुँगू होर बोलू, हाँऊ च़ाहा सा कि तू शुद्ध होला होर सौ तुरन्त आपणै कोढ़ा ना ठीक हुआ ।
\v 4 यीशुऐ तेईबै बोलू; शुण कौसी बै हेरी बोलदा पर ज़ाइया पुज़ारी बै रिहा होर मूसै री विधि रै मुताबिक च़ढ़ावा च़ढ़ा ताकि तिन्हरी तैंइयै गवाही होली l
\s एक सुबेदारा रा बशाह
\p
\v 5 ज़ैबै यीशु कफरनहूमा बै आऊ ता एकी सुबैदारै एज़िया तेई आग्गै विनती केरी ।
\v 6 “हे प्रभु मेरै घौरा ना मेरा नोकर ध्रँगै री बिमारियै लाइया दु:खी सा ।” 
\v 7 यीशुऐ तेइबै बोलू, “मूँ एज़िया सौ ठीक केरना ।”
\v 8 सुबैदारै जवाब धिना, “हे प्रभु हाँऊ एस लायक नी ऑथी कि तुसै मेरै घौरा एलै । तुसै सिर्फ वचन बोललै ता मेरै नोकरा ठीक होणा ।
\v 9 किबैकि हाँऊबी कौसी रै अधीन सा होर सिपाही मेरै अधीन सी । ज़ैबै हाँऊ एकी बै ज़ाणै बै बोला सा ता सौ ज़ा सा होर दुजै बै एणै बै बोला सा ता सौ एज़ा सा होर आपणै नोकरा बै बोला सा कि ऐण्ढा केर ता सौ केरा सा
\v 10 ऐ शुणिया यीशु बै हैरानी हुई होर ज़े तेई पिछ़ै एन्दै लागै ती तिन्हा बै बोलू ऐण्ढा वशाह केरनू आऐ मुँबै इस्राइला ना बी नी मिलै ।
\v 11 हाँऊ तुसा बै बोला सा, कि पूर्व होर पश्चिमा ना बोहू सारै लोका एज़िया अब्राहम, इसहाक होर याकूबा सैंघै स्वर्ग रे राज्य ना बेशणा ।
\v 12 पर राज्य री सन्तान बाहरै निहारै ना पाइणै होर तौखै तिन्हाबै बोहू दु:ख होणा ।
\v 13 यीशुऐ सुबैदारा बै बोलू, “ज़ा ज़ैण्ढा तेरा वशाह सा तैण्ढा तेरी तैंइयै लोड़ी हुआ ।” होर तेइरा नोकर तेसा घड़ियै ठीक हुआ ।
\s कई प्रकारा रै बमार ठीक केरने
\p
\v 14 ज़ैबै यीशु पतरसै रै घौरा बै आऊ ता तेइयै तौखै पतरसै री शौशू हेरी ज़ुण कि बीमार ती ।
\v 15 यीशुऐ तेसरा हौथ छ़ुँगू होर सौ ठीक हुई होर सौ उठिया तेइरी सेवा केरदी लागी ।
\v 16 सोनकी घेरै तिन्है बोहू सारै बीमार लोका यीशु हाग्गै आणै ज़ुणीबै च़ेटू फसै ती । यीशुऐ ते च़ेटू आपणै वचना सैंघै खौलै होर सारै बीमार माह्णू ठीक केरै
\v 17 ताकि यशायाह भविष्वक्तै बोलू दा वचन पूरा लोड़ी हुआ कि तेइयै आपू आसरी कमज़ोरी होर बीमारी  च़ैकी ।
\s यीशु रा चेले बणणै री कीमत
\p
\v 18 यीशुऐ आपणै च़ोहू पासै लोकै री भीड़ हेरिया झीला पौरै ज़ाणै रा हुक्कम धिना ।
\v 19 एकी धर्मविधि ज़ाणनू आल़ै यीशु हाग्गै एज़िया तेईबै बोलू, “हे गुरू ज़ी, ज़ौखै बी तू ज़ाला मूँ पिछ़ै एणा ।”
\v 20 यीशुऐ तेइबै बोलू, “गीदड़ै रै होर च़ीड़ू री बी रौहणै री ज़ैग्हा होआ सा पर माह्णू रै बेटै अर्थात् मुं आग्गै मुँडी गज़िहाणै री बी ज़ैग्हा नी ऑथी ।”
\v 21 एकी होरी च़लै तेइबै बोलू, “हे प्रभु पैहिलै मुँबै ज़ाणै दै कि हाँऊ आपणै बापू बै पौथिया एनू ।”
\v 22 यीशुऐ तेइबै बोलू, “तू मूँ पिछ़ै एज़ होर ज़े परमेश्वरै री नज़री ना मूँऐदै सी तिन्हा आपणै मुरदै पौथणै दै ।”
\s तूफाना बै शान्त केरना
\p
\v 23 ज़ैबै सौ किस्ति ना च़ैढ़ू ता तेइरै च़ेलै बी तेई पिछ़ै च़ैलै ।
\v 24 शुणा, झीला ना एक बड़ा तूफान आऊ होर किस्ति पाणी ना डुबदी लागी होर यीशु सुतादा ती ।
\v 25 तैबै तिन्है भेटी एज़िया सौ बझ़ेऊ होर बोलू, “हे प्रभु आसा बै बच़ा आसै डुबदै लागै सी ।”
\v 26 तेइयै तिन्हा बै बोलू, “तुसै आपणा वशाह कम केरिया किबै लागै सी डौरदै? तैबै तेइयै उठिया औढ़ा होर पाणी बै शान्त होणै रा हुक्कम केरू होर सौ शान्त हुआ ।”
\v 27 तैबै लोका हैरान होइया बोलदै लागै, “ऐ कैण्ढा माह्णू सा औढ़ा होर पाणी बी एइरै हुक्कमा बै मैना सी ।”
\s दुष्टात्मा न ग्रस्त माहणु बै ठीक केरना
\p
\v 28 ज़ैबै सौ झीला पौरै गिरसेनी रै देशा ना पुजू ता तौखै तेइबै च़ेटू फसैदै दूई माह्णू मिलै । तिन्हरी डौरै तेसा बौतै आघै कोई बी नी ती ज़ान्दा ।
\v 29 तिन्है ज़ोरा सैंघै तेइबै बोलू, ओ परमेश्वरै रै बेटैआ; आसाबै तौ सैंघै की कोम? कि तू बौक्ता ना पैहिलै आसा बै दु:ख देणै री तैंइयै औखै आऊ सा?
\v 30 तिन्हा ना थोड़ी दूर सुँगरा रा एक छ़ुण्ड च़ौरदा लागा ती ।
\v 31 च़ेटुऐ तेई आग्गै विनती केरी कि तू आसा बै सुँगरै रै छ़ुण्डा बै भेज़ ।
\v 32 यीशुऐ तिन्हा च़ेटू बै बोलू, ज़ाआत्, ते निकलिया सुँगरा बै फ़सै होर सारा छ़ुण्ड पानी ना डुबिया मूँआ ।
\v 33 सुँगर च़ारनू आल़ै भैगै होर ग्राँ ना ज़ाइया सैभी बै ए गला दैसी ।
\v 34 होर हेरा, सारै ग्राँ रै लोका यीशु सैंघै मिलदै आऐ होर तेई हेरिया विनती केरदै लागै कि आसरै ग्राँ ना फेटै ज़ा ।
\c 9
\s ध्रन्गा रै बमारी बै ठीक केरना
\p
\v 1 तैबै सौ किस्ति ना च़ैढ़िया आपणै ग्राँ बै आऊ । 
\v 2 होर कई लोकै एक ध्रँगा रा मरीज़ माँज़ै पैंधै यीशु आग्गै आणू । यीशुऐ तिन्हरा बशाह हेरिया तेई ध्रँगै रै मरीज़ा बै बोलू, ओ बेटा, हौंसला रख तेरै पाप माफ हुऐ ।
\v 3 कई धर्मविधि ज़ाणनू आल़ै सोच़ू कि ऐ ता परमेश्वरै री निन्दा केरदा लागा सा । 
\v 4 यीशुऐ तिन्हरी मनै री गल ज़ाणिया बोलू, तुसै आपणै-आपणै मना ना बुरा विचार किबै सोचदै लागै सी?
\v 5 सान की सा, ऐण्ढा बोलणा कि तेरै पाप माफ हुऐ या ऐण्ढा बोलणा कि उठ होर च़ैलदा फिरदा लाग ।
\v 6 पर तुसै ज़ाणि लेआ कि माह्णू रै बेटै बै यानिकि मुँबै एसा धौरती ना पापा बै माफ केरनै रा बी हक सा ।  तैबै तेइयै ध्रँगै रै मरीज़ा बै बोलू, उठ आपणै माँज़ै बे च़ैक होर आपणै घौरा बै ज़ा ।
\v 7 सौ उठिया आपणै घौरा बै नौठा ।
\v 8 लोका ऐ हेरिया डौरै होर परमेश्वरै री महिमा केरदै लागै ज़ुणियै माह्णू बै ऐण्ढा केरनै रा हक धिना ।
\s मती बै शाधिणा
\p
\v 9 तौखैना आगै ज़ाइया यीशुऐ मत्ती नाँ रा एक माह्णू च़ुँगी लेणै री च़ोऊकी आ ग्गै बेठा दा हेरू होर तेइबै बोलू, “मूँ पिछ़ै एज़”। स उठिया तेई पिछ़ै च़ैलू । 
\v 10 ज़ैबै सौ घौरा एज़िया रोटी खाँदा बेठा ता बोहू सारै च़ुँगी लेणू आल़ै होर पापी एज़िया यीशु होर तेइरै च़ेलै सैंघै रोटी खाँदै बेठै ।
\v 11 ऐ हेरिया फरीसी लोकै तेइरै चेलै बै बोलू । “तुसरा गुरू च़ुँगी लेणू आल़ै होर पापी सैंघै किबै खा-पीआ सा?”
\v 12 ऐ शुणीया यीशुऐ तिन्हाबै बोलू, “भलै चँगै माह्णू बै बेइदै री ज़रूरत नी ऑथी बल्कि बिमार माह्णू बै बैधै री ज़रूरत सा । 
\v 13 एथा रा मतलब तुसै ज़ाणि लेआ । ‘हाँऊ बलिदान नी बल्कि दया चाहा सा किबैकि हाँऊ धर्मी री तैंइयै नी पर पापी माह्णू री तैंइयै आऊ सा ।” 
\s ब्रता रा प्रश्न
\p
\v 14 तैबै युहन्नै रै च़ेलै तेई हाग्गै एज़िया बोलू, “की वजहा सा कि आसै होर फरीसी एतरै ब्रत केरा सी पर तेरै च़ेलै ब्रत नी केरदै?”
\v 15 यीशुऐ तिन्हा बै बोलू, “ज़ाँ ढौई दुल्हा बराती सैंघै सा कि ते शोग केरी सका सी? पर तिन्हा ध्याड़ै एणा ज़ैबै दुल्हा तिन्हा ना लग केरिना तेई बौक्तै तिन्हा ब्रत केरना ।”
\v 16 कोरै कपड़ै रा टौल्हू पराणै झीकड़ै ना कोई नी लान्दा किबैकि सौ टौल्हू तेई झीकड़ै बै खींच़ा सा होर सौ नौऊंआ कपड़ा च़िरिया सा । 
\v 17 होर लोका नोऊँआ दाखरस पराणी मश्का ना नी रैखदै किबैकि ऐण्ढा केरनै सैंघै ते मश्का फुटा सी होर दाखरस ता मश्का दुहै नाश होआ सी । पर नोऊँआ दाखरस नोऊँई मश्का ना भौरा सी होर ते दुहै बच़ा सी ।
\s मुंईदी शोहरी होर बमार बेटड़ी
\p
\v 18 यीशु तिन्हा सैंघै इन्हा गला केरदा लागा ती कि एकी सरदारै एज़िया तेईबै प्रणाम केरू होर बोलू, “मेरी बेटी ऐबै मूँई सा पर तू एज़िया तेसा पैंधै आपणा हौथ रैख ता तेसा ज़िन्दै होणा ।”
\v 19 यीशु उठिया आपणै च़ेलै सैंघै तेई पिछ़ै नौठा ।
\v 20 होर शुणा, एकी बेटड़ियै ज़ुणी बै बारा बौर्षा ना ओरै लोहू बैहणै री बिमारी ती तेसै पिछ़ै ना एज़िया यीशु रै कुरतू रा पल्ला छ़ुँगू ।
\v 21 किबैकि सौ आपणै मना ना ऐ सोच़ा ती अगर हाँऊ यीशु रै झिकड़ै ज़ेही बी छ़ुँगनू ता मूँ ठीक होणा ।
\v 22 यीशुऐ मुड़िया सो हेरी होर बोलू, “बेटी हौंसला रैख तेरै बशाहै तू ठीक केरी होर सौ बेटड़ी तेसा घैड़िऐ ठीक हुई ।”
\v 23 ज़ैबै यीशु तेई सरदारै रै घौरा ना पुजू होर हुल्लड़ मचाणू आल़ै लोका बै बोलू,
\v 24 “औखैना हटा, ऐ शोहरी मूँईदी नी ऑथी पर सोंदी लागी सा ।”  तैबै ते लोका तेइरा मज़ाक उड़ाँदै लागै ।
\v 25 पर ज़ैबै भीड़ तौखैना बाहरै खोली ता यीशुऐ भीतरै ज़ाइया शोहरी रा हौथ ढौकू होर सौ ज़िन्दी हुई ।
\v 26 एसा घटनै री चर्चा सारै देशा ना फैली । 
\s दुई काणै रा उदाहरण
\p
\v 27 ज़ैबै यीशु तौखैना आगै नौठै ता दूई काणै तेई पिछ़ै पुकारदै-पुकारदै च़ैलै, कि ओ दाऊदै री सन्तान आसा पैंधै दया केर ।
\v 28 ज़ैबै सौ घौरा पुजू ता ते काणै तेई हाग्गै आऐ होर यीशुऐ तिन्हाबै बोलू, “तुसाबै बशाह सा कि हाँऊ तुसाबै ठीक केरी सका सा?” तिन्है तेइबै बोलू; हाँ प्रभु जी ।
\v 29 तैबै तेइयै तिन्हरी औछी बै छ़ुँगिआ बोलू, “ज़ैण्ढा तुसरा बशाह सा तैण्ढा तुसरी तैंइयै लोड़ी हुआ ।”
\v 30 होर तिन्हरी औछी खुली होर यीशुऐ तिन्हाबै बोलू, ध्यान डाहीत् एसा गला कौसीबै हेरीत् दैसदै ।
\v 31 पर तिन्है ऐ गल ज़ाइया सारै देशा ना फैलाई ।
\s एक गूंगे बै ठीक केरना
\p
\v 32 ज़ैबै यीशु होर तेइरै च़ेलै बाहरै ज़ान्दै लगै ती ता लोकै एक नाँँढा माह्णू तौखै आणू । तेईबै च़ेटू फ़सू ती ।
\v 33 ज़ैबै यीशुऐ तेइना सो च़ेटू खोलू ता सौ नँढा माह्णू ढुणदा लागा होर लोका हैरान होइया बोलदै लागै, इस्राइला ना ऐण्ढा पैहिलै नी हुआ ।
\v 34 पर फरीसी लोकै बोलू, ऐ ता च़ेटू रै प्रधानै री मज़ती सैंघै च़ेटू खोला सा । 
\s मजदूर थोड़े सी
\p
\v 35 यीशु शहर होर ग्राँ ना ज़ाइया तिन्हरी धर्मसभा ना उपदेश देआ ती, होर परमेश्वरै रै राज्य रा प्रचार केरदा होर लोकै री हर किस्मै री बिमारी ता कमज़ोरी बै दूर केरदा रौहू ।
\v 36 ज़ैबै तेइयै भीड़ा धिरै हेरू ता तेइबै लोका पैंधै दया आई किबैकि ते फ़ुआला बगैर भटकी दी भेड़ा साही बेचैन ती ।
\v 37 तैबै यीशुऐ आपणै च़ेलै बै बोलू, “फ़सल ता पौकी सा पर मज़दूर थोड़ै सी ।
\v 38 ऐबै तुसै छेतै रै मालका हाग्गै विनती केरा कि सौ आपणी फ़सल काटणै री तैंइयै मज़दूर भेज़ला । 
\c 10
\s यीशु रै बारा चेले
\p
\v 1 तैबै यीशुऐ आपणै बारा च़ेलै शाधै होर तिन्हा बै शक्ति होर अधिकार धिना, कि ते हर किस्मै रै च़ेटू बै खोललै होर लोकै री हर किस्मै री बीमारी होर कमज़ोरी बै दूर केरलै ।
\v 2 होर तिन्हा बारा च़ेलै रै नाँ ए सी; शमौन ज़ौसाबै पतरस बोला सी तेइरा भाई अन्द्रियास, जब्दी रा बेटा याकूब होर तेई रा भाई यूहन्ना ।
\v 3 फिलिप्पुस, बरतुलमै, थोमा, चुँगी लेणू आल़ा मत्ती, हलफई रै दूई बेटै याकूब होर तद्दै ।
\v 4 शमौन कनानी, यहूदा इस्करियोती ज़ुण यीशु बै ढौकणै द्या सा l
\s बारा चेले रा सेवा कार्य
\p
\v 5 इन्हा बारा च़ेलै बै यीशुऐ ऐ हुकम धिना कि तुसै होरी ज़ाति रै बिच़ा ना हेरीत् ज़ान्दै होर सामरी रै ग्राँ बै हेरीत् ज़ान्दै l
\v 6 पर इस्राइली लोकै रै बीच़ा ना ज़ाईत् ।
\v 7 ज़ान्दै-ज़ान्दै ऐ प्रचार केरीत् कि स्वर्गा रा राज्य नेड़ आऊ सा l
\v 8 बीमार लोका बै ठीक केरा, मूँऐदै बै ज़िन्दै केरा, कोढ़ी बै ठीक केरा, लोकै रै च़ेटू खोला । तुसाबै पूरा-पूरा मिलू सा पूरा-पूरा दैआत् ।
\v 9 आपू आग्गै सुना, रूपा होर ताँबा हेरीत् रैखदै ।
\v 10 बौतै री तैंइयै न झ़ोआ, न दूई कुरतै न दूई ज़ोड़ी बूट होर न शोठा हेरीत् पान्दै किबैकि मज़दूरा बै तेई री रोटी मिलणी ज़रूरी सी ।
\v 11 ज़ुणी बी घौरा बै तुसै ज़ालै तेई घौरा ना रौहीत् होर तौखना विदा होईत् ।
\v 12 घौरा आन्ध्रै ज़ान्दी घेरै तेई घौरा बै होर तौखै रौहणू आल़ै लोका बै आशीष देईत् ।
\v 13 तेई घौरा न अगर आशीष पाणै लायक कोई होला ता तुसरी आशीष तिन्हा पैंधै ठहरनी नी ता तेसा आशीष तुसा आग्गै वापस एणा ।
\v 14 ज़ुण तुसाबै ग्रहण नी केरला होर तुसरी गला बै नी शुणला ता तेई ग्राँ ना निकलदी घेरै आपणै ज़ोंघै रै धुड़ै बै झाड़ीत् ।
\v 15 हाँऊ तुसाबै सच़ बोला सा कि फैसलै रै रोज़ा ना तेई ग्राँ री हालत सदोम होर अमोर देशा ना बी बुरी होणी l
\s एणु आळा दुःख
\p
\v 16 शुणा, हाँऊ तुसाबै भेड़ा साही भेड़ियै रै बिच़ा ना भेज़ा सा । तुसै कीड़ै साही होशियार होर कबूतरा साही भोलै बैणा ।
\v 17 पर लोका ना बच़िया रौहा किबैकि तिन्हा तुसै महासभा ना खड़ै केरनै होर आपणी पँचायता ना कोड़ै मारनै ।
\v 18 तुसा मेरै गवाह होणै री तैंइयै हाकिम, राज़ै होर होरी ज़ाति रै लोका सामनै पजाइणै ।
\v 19 ज़ैबै ते तुसाबै ढोकणै द्यालै ता चिन्ता मतेइत् केरदै कि आसा की केरना होर की ढुणना किबैकि ज़े किछ़ तुसा ढुणना होला सौ तेसा घड़ीयै तुसाबै दसिणा ।
\v 20 किबैकि बोलणु आल़ै तुसै नी होणै पर परमेश्वरै री आत्मा तुसा आन्ध्रै ना बोलणा ।
\v 21 भाई, आपणा भाई होर बापू आपणा बेटा ढौकिया मारनै री तैंइयै देणा होर शोहरू आपणै आमा-बापू रै खिलाफ होइया ता मारनै द्याणै ।
\v 22 मेरै नाँ री वजहा ना सैभी लोका तुसा सैंघै बैर रखणा पर ज़े अन्ता तक धीरज़ रैखलै तिन्हरा उद्धार होणा ।
\v 23 ज़ैबै ते तुसाबै एकी ग्राँ ना सतालै ता तुसै दुजै ग्राँ बै भैगेईत् । हाँऊ तुसाबै सच़ बोला सा, तुसरै इस्राइलै रै सैभी ग्राँ ना घूमणै ना पहिलै माह्णू रै बेटै अर्थात् मूँ एणा ।
\v 24 च़ेला आपणै गुरू ना बड़ा नी होन्दा होर ना गुलाम आपणै स्वामी ना ।
\v 25 च़ेलै रा गुरू रै बराबर होणा होर गुलामा रा आपणै स्वामी रै बराबर होणाऐ बड़ी गल सा; ज़ैबै तिन्है घौरा रै मालका बै शैतान बोलू ता तेई घौरै रै होरा लोका बै बी तिन्हा शैतान बोलणा ।
\s कुणी सेंघे डौरना
\p
\v 26 पर तिन्हा ना मतेईत् डौरदै किबैकि किछ़ बी खौटू दा नी ऑथी ज़ो खोलिणा नी होर किछ़ छिपू दा नी ज़ौसरै बारै ना ज़ाणिना नी ।
\v 27 ज़े हाँऊ तुसाबै निहारै ना बोला सा तेईबै तुसै प्याशै ना बोला होर ज़े तुसै कोनै-कोनै शुणा सी तेईबै तुसै ऊथड़ी ज़ैग्हा ना प्रचार केरा ।
\v 28 ज़ो देही रा नाश केरा सी पर आत्मा रा नी तिन्हा ना मता डौरदै पर तेई ना डौरा ज़ुण आत्मा होर देह दुही बै नरका ना नाश केरी सका सा ।
\v 29 कि एकी ढैबुऐ ना दूई च़िड़ू नी बिकदै? तैबै बी परमेश्वरै री मर्ज़ी बगैर तिन्हा ना एक बी धौरती बै नी औळदै ।
\v 30 तुसरै च़ोढ़ै रै शराल़ बी गिणुऐ दै सी ।
\v 31 तुसै डौरदै मता तुसै बोहू च़िड़ू ना बी ज़ादा कीमती सी ।
\s यीशु बै अपनाणा या नेई अपनाणा
\p
\v 32 ज़ुण बोहू माह्णू सामणै मुँभै मैना सा मूँबी सौ परमेश्वर बापू सामनै मैनणा ।
\v 33 पर ज़ुण माह्णू सामनै मेरा नाँह केरा सा परमेश्वर बापू सामनै मूँबी तेइरा नाँह केरना ।
\s यीशु रै एणै रा परिणाम
\p
\v 34 ऐ मता बूझ़दै कि हाँऊ धौरती पैंधै मेल कराँदा आऊ सा; हाँऊ मेल करान्दा नी पर तलवार च़लाँदा आऊ सा ।
\v 35 हाँऊ बटै बै बापू ना, बेटी बै तेसरी आमा ना होर नूशा बै तेसरी शौशू ना अलग केरदा आऊ सा ।
\v 36 माह्णू रै बेइरी तिन्हरै घौरकै माहणु होणै ।
\v 37 ज़ुण आमा-बापू बै मूँ ना ज़ादा प्यारा ज़ाणा सा होर ज़ुण आपणै बेटै बेटी बै मूँ ना ज़ादा प्रिय ज़ाणा सा सौ मेरै लायक नी ऑथी ।
\v 38 होर ज़ुण आपणै दु:ख सहन केरिया मूँ पिछ़ै नी च़लदा सौ मेरै लायक नी ऑथी ।
\v 39 ज़ुण आपणै प्राण बच़ाणा चाहला तेई ते नाश केरनै होर ज़ुण मेरी तेंइयै आपणै प्राणा रा नाश केरा सा तेई ते बच़ाणै ।
\s इनाम
\p
\v 40 ज़ुण तुसाबै ग्रहण केरा सा स मुँबै ग्रहण केरा सा होर ज़ो मुँबै ग्रहण केरा सा सो मेरै भेज़णु आल़ै बै ग्रहण केरा सा ।
\v 41 ज़ुण भविष्यवक्ता बै भविष्यवक्ता ज़ाणिया ग्रहण केरा सा तेई भविष्यवक्ता रा बदला पाणा होर ज़ुण धर्मी बै धर्मी ज़ाणिया ग्रहण केरा सा तेई धर्मी रा बदला पाणा ।
\v 42 ज़ुण इन्हा हौछ़ै मुँझ़ै एकी बै बी मेरा च़ेला ज़ाणिया सिर्फ एक कटोरा ठँडा पाणी प्याला हाँऊ तुसाबै बोला सा तेई आपणा इनाम कौसी रीतियै बी नी खोणा ।
\c 11
\s यीशु होर यूहन्ना बप्तिस्मा देणुआळा
\p
\v 1 यीशु आपणै बारा च़ेलै बै हुकम देणै ना बाद तौखेना नौठा होर गलील ज़िल्लै रै ग्राँ घूमी-घूमिया परमेश्वरै रै राज्य रै बारै ना प्रचार केरदा लागा l
\v 2 यूहन्नै ज़ैबै जेला ना यीशु रै कोमै रै बारै ना शुणू ता तेइयै आपणै च़ेलै आग्गै सँदेशा भेज़ू ।
\v 3 तिन्है च़ेलै ज़ाइया यीशु ना पुछ़ू कि तुसै तेहै सी ज़ो एणू आल़ै ती कि आसै होरी रा इँतज़ार केरना ।
\v 4 यीशुऐ तिन्हा बै बोलू, “ज़ेकिछ़ तुसै शुणदै लागै सी होर हेरदै लागै सी ज़ाइया यूहन्ना बै दैसा ।” 
\v 5 कि काणै हेरदै लागै सी, लूलै-लँगड़ै औंढदै लागै होर कोढ़ी ठीक होंदै लागै सी, टाऊँणै शुणदै लागै सी होर मूँऐदै ज़िन्दै लाऐ सी केरनै । दीन दु:खी बै शुभ सँदेश दैसणा लाऊ सा ।
\v 6 सौ धन्य सा ज़ुण मुँभै मैना सा ।
\v 7 ज़ैबै यूहन्नै च़ेलै तौखना ज़ाँदै लागै ती ता यीशुऐ लोकै री भीड़ा बै बोलू, “तुसै सुनसान ज़ैग्हा ना की हेरदै आऐ सी? कि तुसै बागरीऐ लाइया हिलदै लागै दै डँडै हेरदै आऐ सी ।
\v 8 कि तुसै शोभलै झिकड़ै लाउदै मर्दा हेरदै आऐ सी । शुणा, शोभलै झिकड़ै लाणु आल़ै ता राज़ै री कोठी ना मिला सी ।
\v 9 कि तुसै कोई भविष्यवक्ता बै हेरदै आऐ सी । हाँऊ तुसाबै दैसा सा ज़ुण तुसै हेरू सा सौ भविष्यवक्ता ना बी बड़ा सा ।
\v 10 ऐ सौहै सा ज़ौसरै बारै ना शास्त्रा ना लिखू सा; शुण, मैं तो ना पैहिलै आपणा दूत भेज़णा लाऊ सा । तेई तेरी तैंइयै बौत त्यार केरनी ।
\v 11 हाँऊ तुसाबै सच़ बोला सा बपतिस्मा देणू आल़ै युहन्ना ना बड़ा कोई माह्णू पैदा नी हुआ । तैबै बी स्वर्ग राज्य ना होछ़ै ना होछ़ा माह्णू बी युहन्ना ना बड़ा सा ।
\v 12 बपतिस्मै देणू आल़ै युहन्नै रै बौक्ता ना औज़ा तक स्वर्गा रा राज्य बोहू दु:खा बै झेलदा रौहू सा होर एई राज्य बै बुराई रै ज़रिऐ च़टेरनै री कोशिश केरदी रौही ।
\v 13 यूहन्नै रै एणै तक सैभी भविष्यवक्तै होर “मूसै री धर्मविधियै” भविष्यवाणी केरी ती ।
\v 14 अगर तुसै धर्मविधि होर भविष्यवक्तै ज़ेकिछ़ बोलू सा तेथा मैनणै बै त्यार सी ता ज़ौसरै एणै री भविष्यवाणी हुई ती यूहन्ना सौहै एलियाह भविष्यवक्ता सा ।
\v 15 ज़ुण शुणी सका सा तेईयै ध्याना सैंघै शुणीत् ।
\v 16 “औज़कै ज़ुगै रै लोकै री तुलना हाँऊ कुणी सैंघै केरनू? ते बज़ारा बेठै दै तिन्हा बच्च़ै साही सी ज़ो एकी होरी बै पुकारिया बोलदै लागै सी,
\v 17 ‘आसै तुसरी तैंइयै बैंउसरी बज़ाई पर तुसै नी नौच़ै । आसै दु:खै री गीत लाये पर तुसै नी रूणै ।’
\v 18 बपतिस्मै देणू आल़ा युहन्ना आऊ । सौ होरा साही खाँदा पींदा नी ती ऑथी पर लोकै बोलू कि तेई ना च़ेटू सा ।
\v 19 तैबै माह्णू रा बेटा आऊ । ज़ो होरा साही खा-पीआ सा पर लोका बोला सी, ‘हेरा एई माह्णू बै ऐ ता पेटू होर पियक्कड़ सा । ऐ च़ुँगी लेणू आऐ होर पापी रा सैंगी सा । ’पर तेई रै कोमै लाइया तेई री बुद्धि रा पता च़ैला सा कि सौ केतरा सिद्ध सा ।”
\s अविश्वासी पेन्धे हाय
\p
\v 20 तैबै यीशुऐ ते शहर होर ग्राँ धिक्कारै ज़ुणि ना यीशुऐ बोहू सारै चमत्कार केरै ती किबैकि तौखलै लोकै पाप केरना नी ती छ़ौड़ू ।
\v 21 हे खुराज़ीन होर बैतसैदा, तुसा मुँझ़ै ज़े चमत्कार केरै ते अगर सूर होर सैदा ना केरै होंदै ता तौखलै लोका टाट ओढ़िया होर आपणै शरीरा ना भौस (स्वाह) मौईआ केबकै पाप केरना छ़ौड़दै । 
\v 22 पर हाँऊ तुसा लोका बै बोला सा फैसलै रै रोज़ा ना सूर होर सैदा ना ज़ादा सज़ा तुसाबै मिलणी ।
\v 23 हे कफरनहूम, तू की सोच़ा सा कि तू स्वर्गै री महिमा ढौई उथड़ै केरिना? तौ ता नरका बै ज़ाणा किबैकि ज़े चमत्कार तौ ना केरै अगर ते सदोम शहरा ना केरै होंदै तातेई नगरा औज़ा तक टिकी रौहणा ती ।
\v 24 पर हाँऊ तौभै बोला सा फैसलै रै रोज़ा ना तेरै लोकै री हालत सदोम शहरै रै लोका ना ज़ादा बुरी होणी ।
\s मुं आगै इजा होर राम केरा
\p
\v 25 तेई बौक्तै यीशुऐ बोलू, “हे परम पिता, तू स्वर्ग होर धौरती रा मालक सा हाँऊ तेरी स्तूति केरा सा किबैकि तैं ए गला ज्ञानी होर समझदार माह्णू ना छुपाइया रैखी होर ज़े भोलै भालै सी तिन्हरी तैंइयै प्रगट केरी ।”
\v 26 हे परम पिता ऐ एथै री तक हुआ किबैकि तौभै ऐ ठीक लागा ।
\v 27 “मेरै पवित्र बापुऐ सबकिछ़ मेरै हवालै केरू सा । कोई नी ज़ाणदा कि बेटा कुण सा केवल बापू ज़ाणा सा होर कोई बी पवित्र बापू बै नी ज़ाणदा केवल बेटा ज़ाणा सा । ए सिर्फ बेटा प्रक्ट केरी सका सा ।
\v 28 हे थकै दै होर बोझ़ै लाइया दबुऐ दै लोको मूँ हाग्गै एज़ा मूँ तुसाबै सुख चैन देणा ।
\v 29 मेरै जुऐ बै आपू पैंधै लेआ तैबै मूँ ना सिखात् किबैकि मेरा मन कोमल सा होर तुसा बै बी आपणी तैंइयै सुख चैन मिलणा ।
\v 30 किबैकि ज़े जुआ हाँऊ तुसाबै देंदा लागा सा सो नरम सा होर ज़े बोझ़ हाँऊ तुसा पैंधै पाँदा लगा सा सौ हल्का सा ।
\c 12
\s सब्ता रा प्रभु
\p
\v 1 एक बार यीशु रामै ध्याड़ै ना नाज़ै रै छेतै आघै ज़ाँदा लगा ती । तेइरै च़लै बै भूख लागी होर ते गेहूँ रै सिला बै चोड़िया होर हौथै लाइया मौइया खाँदै लगै ।
\v 2 किछ़ फरीसी लोकै ऐ हेरू होर बोलू, “हेर तेरै चेलै सोकेरदै लागै सी ज़ो रामै रै ध्याड़ै ना मूसै री धर्मविधि रै मुताबिक केरना ठीक नी ऑथी ।”
\v 3 यीशुऐ तिन्हा ना पुछ़ू, “कि तुसै पवित्र शास्त्रा नी पौढ़ू कि ज़ैबै दाऊद राज़ै बै होर तेइरै सैंघी बै भूख लागी ता तिन्है की केरू ती?”
\v 4 तेइयै परमेश्वरै रै मन्दिरा ना ज़ाइया परमेश्वरा बै च़ढ़ाई दी रोटी खाई होर आपणै सैंघी बै बी धिनी । ज़ैबै कि ऐ मूसै री धर्मविधि रै खिलाफ ती । इन्हा रोटी बै सिर्फ पुजारी खाई सका ती ।
\v 5 मूसै री धर्मविधि ना तुसै नी पौढ़ू कि रामै रै ध्याड़ै ना पुजारी आपू नियमा बै बगाड़ा सी होर तिन्हा बै कोई किछ़ नी बोलदा ।
\v 6 पर हाँऊ तुसाबै बोला सा औखै सो सा ज़ो मन्दिरा ना बी बड़ा सा । 
\v 7 शास्त्रा ना ज़े लिखू सा अगर तुसै ज़ाणदै कि, ‘हाँऊ लोका ना दया चाहा सा पशु री बौई नी ता तुसा ते दोषी नी ठहराणै ज़े निर्दोष सी ।’
\v 8 “माह्णू रा बेटा रामै रै ध्याड़ै रा बी प्रभु सा ।” 
\s शुकेंदे हौथा आलै माहणु बै ठीक केरना
\p
\v 9 तैबै सौ तौखना च़ैलू होर यहूदी सभाघौरा ना पुजू ।
\v 10 तौखै एक शुकै दै हौथा आल़ा माह्णू ती । लोकै यीशु पैंधै दोष लाणै री तैंइयै तेई ना पुछ़ू, “मूसै री विधि रै मुताबिक रामै रै ध्याड़ै ना कोई बै ठीक केरना सही सा?”
\v 11 पर यीशुऐ तिन्हा बै जवाब धिना,तूसा मौंझे ऐंढा कुण सा “मैना कि तुसा मुँझ़ै कौसी हाग्गै एक भेड़ सा होर सौ रामै रै ध्याड़ै ना कुँऐ ना पौड़ा सा कि तुसा सौ ढौकिया बाहरै नी खोलणी?”
\v 12 तैबै माह्णू ता भेड़ा ना ज़ादा ज़रूरी सा ।  मूसै री धर्मविधि रामै रै ध्याड़ै ना भला केरनै री अनुमति देआ सा । 
\v 13 तैबै यीशुऐ तेई शुकै दै हौथा आल़ै माह्णू बै बोलू, “आपणा हौथ आगै केर” होर तेइयै आपणा हौथ आगै केरू । सो बिल्कुल ठीक हुआ ।
\v 14 तैबै फरीसी तौखना नौठै होर यीशु बै मारनै री तरकीब सोच़दै लागै ।
\s परमेश्वरा रा चुनुदा दास
\p
\v 15 यीशुऐ ऐ गल ज़ाणी होर तौखना नौठा । लोकै री भीड़ बी तेई पिछ़ै चौली । यीशुऐ ते तिन्हरी बीमारी ना ठीक केरै ।
\v 16 होर तिन्हा बै बोलू कि तुसै मेरै बारै ना लोका बै किछ़ हेरीत् दैसदै ।
\v 17 कि भविष्यवक्ता यशायाह रै द्वारा प्रभुऐ जै बोलू ती सौ पूरा होला;
\v 18 “ऐ मेरा सेवक सा ज़ुण मैं छान्टू सा ।  ऐ मेरा प्यारा सा एई ना हाँऊ बोहू खुश सा ।  मूँ आपणी आत्मा एई पैंधै रैखणी । एई सैभी देशै रै लोका बै फैसलै री खबर देणी ।
\v 19 तेई झ़गड़ा नी केरना होर न धूम मच़ाणी होर बज़ारा ना कोई बी तेईरी आवाज नी शुणना ।
\v 20 तेई झुकू दा सरकँडा नी चोड़ना होर धूँआ देणू आल़ी बौती नी बुझाणी, ज़ाँ तक कि सौ फैसलै बै ज़ीतला नी ।
\v 21 तैबै सैभी लोका सिर्फ तेई रै नाँ न आशा रैखणी ।
\s यीशु होर बालजबूल
\p
\v 22 तैबै लोकै यीशु आग्गै एक ऐण्ढा माह्णू आणू ज़ो काणा ती होर नाँढा ती किबै कि तेई ना च़ेटू ती । यीशुऐ सौ ठीक केरू होर सौ हेरदा होर ढुणदा लागा ।
\v 23 तैबै सारै लोक हैरान होइया बोलदै लागै, “ऐ कि दाऊद राज़ै री सन्तान सा!”
\v 24 पर फरीसी ऐ शुणिया बोलदै लागै कि ऐ ता च़ेटू रै प्रधान शैताना री मज़ती सैंघै च़ेटू बै खौला सा । 
\v 25 यीशुऐ तिन्हरी मनै री गल ज़ाणिया बोलू, “ज़ुणी राज्य ना फूट पौड़ा सा तेई राज्य रा नाश होआ सा होर ज़ुणी ग्राँ या घौरा ना फूट पौड़ा सा सौ बी नाश होआ सा । 
\v 26 च़ेटू अगर च़ेटू बै खोला सा ता तेई रा राज्य कैण्ढै बैणी रौहणा ।
\v 27 अगर ऐ सच़ सा कि हाँऊ बालज़बूलै री मज़ती सैंघै च़ेटू खोला सा ता तुसरा वँश कौसरी मज़ती सैंघै च़ेटू खोला सी? ऐबै तिन्हाऐ तुसरा फैसला केरना ।
\v 28 अगर हाँऊ परमेश्वरै री आत्मै री शक्ति सैंघै च़ेटू बै खोला सा ता परमेश्वरा रा राज्य तुसा हाग्गै पुजू सा । 
\v 29 कोई ताकतवर माह्णू रै घौरा ना घुसिया तेई रै घौरा बै कैण्ढै लूटी सका सा जाँ तक कि सौ तेई बै बोनला नी । तेई ताकतवर माह्णू बै बोनणै ना बाद सौ तेइरै घौरा बै लूटी सका सा । 
\v 30 ज़ुण मूँ सैंघै नी ऑथी सौ मेरै वरौधा ना सा होर ज़ुण भेड़ा बै कट्ठा केरनै ना मेरी मज़त नी केरदा सौ तिन्हाबै बिखेरा सा । 
\v 31 हाँऊ तुसाबै बोला सा कि हर निन्दा होर पाप माफ केरिनै पर ज़ुणा पवित्रात्मै री निन्दा केरा सी तिन्हा बै माफी नी मिलणी ।
\v 32 ज़ुण माह्णू रै बेटै रै खिलाफ बोला सा तेइबै माफी मिली सका सा पर ज़ुण पवित्र आत्मै रै खिलाफ किछ़ बोलला तेइबै माफी नी मिलणी न एई जुगा ना, न एणु आल़ै जुगा ना ।
\s बूटा होर तेई रा फौळ
\p
\v 33 अगर तुसै बुटै बै शोभला बोला सी ता तेइरै फ़ौआ बै बी शोभला बोला या बुटै बै नक्कमा बोला सी ता तेइरै फ़ौआ बै बी नक्कमा बोला; किबैकि बूटा तेइरै फ़ौऐ लाइया पछ़ियाणिया सा । 
\v 34 ओ कीड़ै रै शोहरूओ बुरै होईया शोभली गैला कैण्ढै केरी सका सी किबैकि ज़े मना आन्ध्रै सा सौहै बाहरै निकला सा । 
\v 35 भला माह्णू आपणै मनै रै भलै भण्डारा ना भली गला खोला सा होर बुरा माह्णू आपणै मनै रै बुरै भण्डारा ना बुरी गला खोला सा । 
\v 36 पर हाँऊ तुसाबै बोला सा ज़े नक्कमी गला माह्णू केरलै फैसलै रै रोज़ा ना तिन्हा इन्हा गला रा लेखा देणा पौऊ ।
\v 37 किबैकि तुसै आपणी गलै री वजहा ना निर्दोष होर आपणी गलै री वजहा ना दोषी ठहरना ।
\s स्वर्गीय नशाणी री मांग
\p
\v 38 तैबे किच्छ गुरुए ता फरीसीये तेईबे बोलू गुरु जी आसे तुसा न एक चिन्ह हेरणा चाहा सी l
\v 39 यीशुये तिन्हा बै बोलू,"एई जुगै रै बूरे लोका चिन्ह चमत्कार हेरणा चाहा सी l भविष्यवक्ता योनै रै चिन्ह छौिड़या होर कोई चिन्ह तिन्हा बै नेई देणा
\v 40 किबैकि ज़ैण्ढा योना त्राई ध्याड़ै होर त्राई राती मौछ़ी रै पेटा ना रौहू ती तैण्ढाऐ माह्णू रै बेटै बी त्रा ध्याड़ी होर त्रा राती धौरती भीतरै रौहणा ।
\v 41 फैसलै रै रोज़ा ना नीनवै रै लोका एई जुगै रै लोका सैंघै खड़ै होइया ते दोषी ठहराणै किबैकि निनवै शैहरै रै लोकै योनै रै उपदेश शुणिया पाप केरनै छ़ौड़ै ती । पर औखै ता सो सा ज़ो योना ना बी बडा सा । 
\v 42 फैसलै रै रोज़ा ना दक्षिणै री राणी एई जुगै रै लोका सैंघै खड़ै होइया एई जुगै रै लोका पैंधै दोष लाणा किबैकि सौ धौरती रै दुजै किनारै ना सुलैमान राज़ा रा उपदेश शुणदी आई ती पर औखै ता सौ सा ज़ो सुलैमान राज़ा ना बी बड़ा सा । 
\s अशुद्ध आत्मा री बापसी
\p
\v 43 ज़ैबै कोई च़ेटू माह्णू बै छ़ौड़ा सा ता स आराम केरनै री तैंइयै सुनसान ज़ैग्हा तोपा सा पर नी मिलदी ।
\v 44 तैबै स बोला सा कि मूँ तेही घौरा बै ज़ाणा ज़े मैं छ़ौड़ू ती । होर तेसा बै सौ घौर साफ-सुथरा होर सज़ाऊ दा मिला सा । 
\v 45 तैबै सौ एज़ा सा होर आपू सैंघै सौत होरी च़ेटू बै बी आणा सा ज़े तेई च़ेटू ना बी बुरै होआ सी । होर तेई माह्णू री दशा पैहिलै ना बी ज़ादा बुरी होआ सा । 
\s यीशु री आम्मा होर भाई
\p
\v 46 यीशु हाज़ी लोका सैंघै गला केरदा लगा ती कि तेइरै आमा होर भाई-बन्धु तेई सैंघै गला केरनै री तैंइयै बाहरै एज़िया खड़ै हुऐ ।
\v 47 कौसियै यीशु बै बोलू, “शुण तेरी आमा होर भाई-बन्धु बाहरै खड़ै सी होर ते त सैंघै गला केरना चाहा सी ।”
\v 48 यीशुऐ तेइबै बोलू, “कुण सा मेरी आमा होर कुणा सी मेरै भाई-बन्धु?”
\v 49 तैबै तेइयै आपणै च़ेलै धिराबै इशारा केरिया बोलू, “ए सी मेरी आमा होर भाई-बन्धु ।”
\v 50 किबैकि जे कोई मेरे बापू री जे स्वर्गा न सा इच्छा पूरी केरा सी होर तेथा पैंधै च़ैला सा सौहै मेरे भाई, बहन होर आमा सी
\c 13
\s बेजा बाहणु आळै रा उदाहरण
\p
\v 1 तेही ध्याड़ै ना यीशु तेई घौर छ़ौड़िया उपदेश देणै री तैंइयै झीलै रै किनारै ज़ाइया बेठा ।
\v 2 ज़ैबै तेइरै च़ोहू पासै बोहू सारै लोकै री भीड़ कट्ठा हुई ता सौ एकी किस्ति पैंधै च़ढ़िया बेठा होर लोकै री भीड़ किनारै पैंधै खड़ी रौही l
\v 3 तेइयै तिन्हा बै पठाउणी (कथा ) ना बोहू सारी गला दैसी: एक बेज़ै बाहणू आल़ा बेज़ै बाँहदा निकता ।”
\v 4 ज़ैबै सौ बेज़ै बाँहदा लागा ती ता किछ़ बेज़ा बौतै रै किनारै ना पौड़ू होर सौ च़िड़ूऐ च़ुगू ।
\v 5 किछ़ बेज़ा रड़खड़ी ज़मीना ना पौड़ू माटा नी मिलणै री वज़हा सौ बेज़ा छ़ेकै निकता ।
\v 6 पर ज़ैबै धुपा आऊ ता ते झ़ोट शुकै किबैकि तिन्हरै ज़लाड़ै पैक्कै नी ती ऑथी ।
\v 7 किछ़ बेज़ा कोंडै रै झ़ौकड़ा ज़ोंदरै पौड़ू, ज़ौकड़ बढ़दा रौहू होर ते दबाऐ ।
\v 8 पर किछ़ बेज़ा शोभली ज़मीना ना पौड़ू होर शोभली फ़सल त्यार हुई । ज़ेतरा बाहू ती तेथा ना तीह गुणा, शौठ गुणा होर शौऊ गुणा ।
\v 9 ज़ुणा शुणी सका सी तिन्है ध्याना सैंघै शुणीत् ।
\s उदाहणा रा उदेश्य
\p
\v 10 तैबै यीशु रै च़ेलै तेई आग्गै एज़िया बोलू, “तू लोका सैंघै पठाउणी होर कथा ना किबै गला केरा सा?”
\v 11 यीशुऐ तिन्हा बै बोलू, “स्वर्ग राज्य रै भेद ज़ाणनै र हक सिर्फ तुसाबै धिना सा तिन्हा बै नी ।”
\v 12 किबैकि ज़ुणी हाग्गै थोड़ा सा तिन्हा बै होर देणा होर तिन्हा हाग्गै बोहू होणा । पर ज़ुणी हाग्गै किछ़ बी नी ऑथी तिन्हा आग्गै ना सौ बी वापस मुँगिणा ज़ो तिन्हा आग्गै सा ।
\v 13 एसा वज़हा ना हाँऊ तिन्हा सैंघै पठाउणी होर कथा ना गला केरा सा किबैकि ते हेरिया बी नी हेरदै होर शुणिया बी नी शुणदै होर ना समझ़दै ।
\v 14 ऐण्ढै तरहै तिन्हा पैंधै यशायाह भविष्यवक्तै री भविष्यवाणी पूरी होआ सा, “तुसा कोनै लाइया ता शुणना पर तुसरी समझ़ा ना किछ़ नी एणा, होर तुसा औछियै ता हेरना पर तुसाबै किछ़ पता नी च़ैलणा ।”
\v 15 किबैकि इन्हा लोका रा मन मोटा हुआ सा । ते कोनै लाइया उथड़ा शुणा सी होर तिन्है आपणी औछी बन्द केरी सी । कोइँछ़ै ऐण्ढा नी लोड़ी हुआ कि ते औछियै लाइया हेरलै, कोनै लाइया शुणलै होर मनै लाइया समझ़लै होर पाप केरना छ़ौड़िया मूँ धिराबै फिरलै होर हाँऊ तिन्हरा उद्धार केरनू ।
\v 16 पर धन्य सी तुसरी औछी कि ते हेरा सी होर कोन ते शुणा सी ।
\v 17 हाँऊ तुसाबै सच़ बोला सा, बोहू सारै भविष्यवक्तै होर धर्मात्मा लोकै ए गल हेरनी चाही पर नी हेरी सकै होर शुणनी चाही पर नी शुणी सकै ।
\s बेजा बाहणु आळै रै उदाहरणा री व्याख्या
\p
\v 18 “ऐबै तुसै बेज़ै बाहणु आल़ै री कथा रा मतलब शुणा;
\v 19 जे परमेश्वरा रा वचन शुणा ता सा पर समझ़दा नी, ज़े तेइरै मना ना सा तेथा बै दुष्ट एज़िया नेआ सा । ऐ सौ बेज़ा सा ज़ो बौतै रै किनारै पौड़ू ती ।
\v 20 रड़खड़ी ज़मीना ना पौड़ू दा बेज़ा सौ सा ज़ो वचन शुणिया खुशी सैंघै मना सा ।
\v 21 पर आपणै मना ना वचनै री जढ़ पक्की नी होणै देंदा । ज़ैबै दु:ख क्लेश एज़ा सा ता सौ ठोकर खा सा ।
\v 22 झ़ौकड़ा मुँझ़ै पौड़ू दा बेज़ा स सा ज़ो वचना बै शुणा सा पर दुनियादारी री चिन्ता होर ढैबुऐ रा लालच़ वचना बै दबा सा होर सौ माह्णू कामयाब नी होन्दा ।
\v 23 शोभली ज़मीना ना बाहू दा बेज़ा सौ सा ज़े माह्णू वचना बै शुणा सा होर समझ़ा सा होर कामयाब होआ सा । ऐ कामयाबी तीह गुणा, शौठ गुणा होर शौऊ गुणा तक होआ सा ।”
\s जंगली बेजे रा उदाहरण
\p
\v 24 यीशुऐ तिन्हाबै एक होर कैथा दैसी: “स्वर्ग रा राज्य तेई माह्णू साही सा जुणियै आपणै छेता ना शोभला बेज़ा बाहू ।
\v 25 पर ज़ैबै लोका सोंदै लागै ती ता तेइरै बेइरियै एज़िया गेहूँ रै बीच़ा ना ज़ँगली बेज़ा बाहू होर नौठा ।
\v 26 ज़ैबै गेहूँ रा बेज़ा लगा होर तेथा ना सिला लागै ता गेहूँ रै बिच़ा ना जँगली ब़ज़ै रै झ़ोटड़ू बी हेरिदै लागै ।
\v 27 तैबै छेतै रै मालकै रै नोकरै एज़िया तेइबै बोलू, ‘मालिक तुसै ता छेता ना शोभला बेज़ा बाहू ती तैबै ए जँगली बेज़ै रै झ़ोटड़ू कौखना लागै?"
\v 28 तेइयै बोलू, ‘ऐ कौसी बेइरी रा कोम सा । तेइरै नोकरै पुछ़ू तू की चाहा सा कि आसै ज़ाइया जँगली बेज़ै रै झ़ोटड़ू बै पेच़ाऊँ?’
\v 29 छेतै रै मालकै बोलू, ‘नैंई, किबैकि ज़ैबै तुसै झकड़ पेचलै तैबै तेथा सेंघे गेहूं भी पेचणै l
\v 30 फसला पौकणै ढौई दुही बै सैंघै-सैंघै बढ़नै दैआ,होर ज़ैबै फसल काटणै रा बौक्त एला ता मूँ काटणू आल़ै बै बोलणा कि तुसै पैहिलै जँगली बेज़ै रै झ़ोटै रै पूळै बणाइया तिन्हा बै फूका, होर गेहूँ बै कठा केरिय मेरे नाज जमा केरणु आऐ घौरा न रखा l"
\s राई रै बेजे रा उदाहरण
\p
\v 31 यीशुऐ तिन्हा बै एक होर कैथा दैसी: “स्वर्ग राज्य राई रै हौछ़ै दाणै साही सा, ज़ो कौसि माहणु नेइया छेता ना बाहू ।
\v 32 ऐ बेज़ा सैभी ना हौछ़ा होआ सा पर बड़ा होइया ऐ सैभी ना बड़ा झ़ोट बैणा सा । ऐ एतरा बड़ा बैणा सा कि च़ीड़ू-च़कारू बी एथै री डाली पैंधै रौहा सी”
\s खमीरा रा उदाहर्ण
\p
\v 33 यीशुऐ तिन्हा बै एक होर कैथ दैसी: “स्वर्ग रा राज्य तेई मलेड़ै साही सा ज़ो कौसी बेटड़ियै त्रा मुठी पिठै ना मलाऊ होर होंदै-होंदै सौ सारा पिठा मलेड़ुआ ।”
\s उदाहरणा रा इस्तेमाल
\p
\v 34 यीशुऐ लोका बै सबकिछ़ पठाउणी होर कथा ना दैसू ।
\v 35 ऐ एथै री तक हुआ कि परमेश्वरै भविष्यवक्तै रै द्वारा ज़े बोलू ती सौ पूरा होला: “मूँ पठाउणी होर कैथा बोलणै री तैंइया आपणा मुँह खोलणा । सृष्टि बैणनै ना लेइया औज़ा तक ज़े गला छिपी होर गुप्त रौही तै मूँ प्रकट केरनी ।”
\s जंगली बेजे रा उदाहर्ण
\p
\v 36 तैबै यीशु भीड़ा बै विदा केरिया घौरा बै आऊ । तैबै तेइरै च़ेलै एज़िया तेइबै बोलू,, “आसा बै जँगली बेज़ै री कैथा रा मतलब समझ़ा ।”
\v 37 यीशुऐ बोलू, “शोभलै बेज़ै बाहणू आल़ा माह्णू रा बेटा अर्थात् हाँऊ सा,
\v 38 ऐ सँसार छेत सा, शोभला बेज़ा राज्य री सन्तान सा होर जँगली बेज़ा दुष्टै री सन्तान सा ।
\v 39 ज़ुणी बेइरियै सो बेज़ा बाहू सौ शैतान सा, फसल काटणा सँसारा रा अन्त सा होर काटणू आल़ै स्वर्गदूत सी ।
\v 40 ज़ैण्ढै जँगली बेज़ै रै झ़ोट कट्ठा केरिया फूकै सँसारै रै अन्ता ना बी एंढा होणा ।
\v 41 माह्णू रै बेटै आपणै स्वर्गदूत भेज़णै होर तिन्हा सारै ठोकर देणू आल़ै होर बुरै कोम होर पाप केरनू आल़ै कट्ठा केरनै,
\v 42 होर ते औगी रै कुण्डा ना पाणै ज़ौखै कि तिन्हा बै बोहू दु:ख होर कष्ट होणा ।
\v 43 तेई बौक्तै धर्मी परमेश्वरै रै राज्य ना सूरज़ा साही च़मकणा । ज़ौसरै कोन सी तिन्है ध्याना सैंघै शुणीत् ।”
\s गुजुहोंदे खजाने रा उदाहर्ण
\p
\v 44 “स्वर्ग राज्य छेता ना गज़िहाउदै धना साही सा ज़े कौसी माह्णू बै मिलू होर तेइयै सौ तौखै पौथू होर सोएतरा खुश हुआ कि तेइयै ज़ाइया आपणा सबकिछ़ बेच़ू होर सौ छेत लेऊ ।”
\s कीमती मोती रा उदाहर्ण
\p
\v 45 “स्वर्ग रा राज्य समाना लेणू आल़ै साही सा ज़ो शोभलै मोती तोपदा लागा ती ।
\v 46 ज़ैबै तेइबै कीमती मोती मिलै ता तेइयै आपणा सबकिछ़ बेच़ू होर ते मोती लेऐ ।”
\s जाला रा उदाहर्ण
\p
\v 47 ज़ैबै पाणी भौरूआ ता मैछ़ी ढौकणू आल़ै ज़ाल़ खिंच़ू होर बेशिया शोभली-शोभली मौछ़ी आपणै भाण्डै ना कट्ठा केरी होर माड़ी-माड़ी मौछ़ी फेटै शेटी ।
\v 48 सँसारै रै अन्ता न ऐण्ढा होणा । स्वर्गदूता एज़िया दुष्ट धर्मी ना अलग केरनै,
\v 49 होर ते औगी रै कुण्डा ना पाणै ज़ौखै कि तिन्हा बै बोहू दु:ख होर कष्ट होणा ।”
\v 50 तौखे रोणा होर दौंद पिशणा होणा l
\s पुराणी होर नऊँई शिक्षा
\p
\v 51 कि तुसै ए सारी गला समझ़ी? तिन्है बोलू, “हाँ ज़ी ।”
\v 52 यीशुऐ तिन्हा बै बोलू, “हर एक शास्त्र ज़ाणनू आल़ा ज़े स्वर्ग राज्य रा च़ेला बैणू सा सो तेई गृहस्ती माह्णू साही सा ज़ो आपणै भण्डारा ना नोऊँई होर पराणी च़ीज़ा खोला सा ।” 
\s नासरता न यीशु रा आदर नेई केरू
\p
\v 53 इन्हा पठाउणी होर कैथा खत्म केरै ना बाद यीशु तौखना च़ैलू,
\v 54 होर आपणै इलाकै बै वापस आऊ । तैबै तेइयै यहूदी री धर्मसभा ना उपदेश देणा शुरू केरू । तैबै हर कोई हैरान होइया बोलदा लागा, “एइबै ऐण्ढी बुद्धि री गला कौ ना मिली होर ऐण्ढी चमत्कारी शक्ति कौ ना मिली?”
\v 55 कि ऐ तेई बढ़ई रा बेटा नी ऑथी? कि एई री आमा रा नाँ मरियम नी ऑथी? याकूब, युसुफ, शमौन होर यहूदा एइरै भाई ता सी ।”
\v 56 कि एइरी सारी बैहणी आसा बिच़ै नी ऑथी? ता एईबै ऐ सबकिछ़ कौखना मिलू?
\v 57 तिन्है यीशु स्वीकार नी केरू । तैबै यीशुऐ बोलू, “कोई बी गुरू आपणै घौरा होर ग्राँ ना आदर नी मिलदा ।”
\v 58 तिन्हरै कम वशाह होणै री वजहा ना यीशुऐ तौखै बोहू चमत्कार नी केरै
\c 14
\s यूहन्ना बप्तिस्मादेणु आळै री हत्या
\p
\v 1 तेई बौक्तै गलील ज़िल्लै रै राज़ा हेरोदेसै ज़ैबै यीशु रै बारै ना शुणू,
\v 2 ता तेइयै आपणै सेवका बै बोलू, “ऐ युहन्ना बपतिस्मै देणू आल़ा सा ज़ो मूँऐ दै ना ज़िन्दा हुआ सा होर ऐण्ढै चमत्कारै रै कोम केरदा लागा सा ।” 
\v 3 ऐ सौहै हेरोदेस राज़ा सा ज़ुणियै युहन्ना बँदी बणाइया शाँगीयै बोनिया जेला ना पाऊ ती ।
\v 4 किबैकि युहन्नै तेइबै आपणै भाई री लाड़ी हेरोदियास रैखणै री तैंइयै नाँह केरू ती कि ऐण्ढा केरना तेरी तैंइयै ठीक नी ऑथी ।
\v 5 एसा वजहा ना राज़ा हेरोदेस युहन्ना बै मारन चाहा ती पर स लोका ना डौरा ती किबैकि ते युहन्ना बै भविष्यवक्ता मैना ती ।
\v 6 पर ज़ैबै हेरोदेस राज़ा रा जन्म धियाड़ा आऊ ता हेरोदियासै री बेटियै हरोदेस होर तेइरै पाहुणै सामनै नोच़िया हेरोदेस राज़ा खुश केरू ।
\v 7 तैबै हेरोदेस राज़ै कसम खाइया तेसाबै बोलू कि जै किछ़ तू मुँगणा चाहली हाँऊ वचन देआ सा मूँ सौ तौभै देणा ।
\v 8 आपणी आमै री गला ना एज़िय तेसै बोलू, “मुँभै थाई ना रैखिया बपतिस्मै देणू आल़ै युहन्नै री मुँडी दै ।”
\v 9 राज़ा बोहू दु:खी हुआ पर आपणी कसम होर पाहुणै री वजहा ना तेइयै तेसरी माँग पूरी केरनै रा हुकम धिना ।
\v 10 हेरोदेस राज़ै जेला बै युहन्नै री मुँडी काटणै री तैंइयै माह्णू भेज़ै ।
\v 11 युहन्नै री मुँडी थाई ना रैखिया आणी होर शोहरी हाग्गै धिनी । तेसै सो मुँडी आपणी आमा हाग्गै नेई ।
\v 12 तैबै युहन्नै रै च़ेलै आऐ होर तिन्है तेइरी लाश नेइया पौथी होर ज़ाइया यीशु बै दैसू ।
\s पौंज़ हजार मर्दा बै रोटी खयाणी
\p
\v 13 ज़ैबै यिशुऐ युहन्नै रै बारै ना शुणू ता स किस्ति पैंधै च़ैढ़िया सुनसान ज़ैग्हा बै नौठा । ऐ शुणिया लोका ग्राँ-ग्राँ ना एज़िया पैदल यीशु पिछ़ै च़ैलै ।
\v 14 यीशु ज़ैबै किस्ति ना बाहरै आऊ ता लोकै री बड़ी भीड़ हेरिया तिन्हा पैंधै दया आई होर तेइयै तिन्हा सैंघलै बीमार माह्णू ठीक केरै ।
\v 15 ज़ैबै सोंझ़ हुई ता तेइरै च़ेलै एज़िया बोलू, “ऐ सुनसान ज़ैग्हा सा होर बड़ी देर हुई सा तू इन्हा लोका बै विदा केर ताकि ते ग्राँ ना ज़ाइया आपणै खाणै रा होर रौहणै रा इँतज़ाम केरलै ।”
\v 16 पर यीशुऐ तिन्हा बै बोलू, “इन्हरा ज़ाणा ज़रूरी नी ऑथी । तुसै इन्हा बै किछ़ खाणै बै दैआत् ।”
\v 17 च़ेलै यीशु बै बोलू, “आसा आग्गै सिर्फ पोंज़ रोटी होर दूई मैच्छ़ी सी ।”
\v 18 यीशुऐ बोलू, “तिन्हा मूँ हाग्गै आणा ।”
\v 19 तेइयै भीड़ै रै लोका बै गाह पैंधै बेशणै बै बोलू । तैबै यीशुऐ पोंज़ रोटी होर दूई मौछ़ी लेइया स्वर्गा धिराबै हेरिया रोटी होर मौछ़ी री तैंइयै परमेश्वरा रा धन्यवाद केरू । तैबै रौटी चोड़िया आपणै च़ेलै बै धिनी होर च़लै ते लोका बै बोंडी ।
\v 20 सैभियै रौज़णै ढौई खाऊ । एथा ना बाद च़लै बैच़ी दी रोटी री बारा टोकरी भौरी ।
\v 21 बेटड़ी होर शोहरू छ़ौड़िया तौखै खाणू आल़ै कोई पोंज़ हज़ार मर्द ती ।
\s यीशु रा पाणी पेन्धे चलणा
\p
\v 22 ऊँईन बाद यीशुऐ आपणै च़ेलै किस्ति ना बशाइया आपू ना पैहिलै गलील ज़िल्लै री झीला पारा बै भेज़ै
\v 23 भीड़ै रै लोका बै विदा केरै ना बाद यीशु केल्हा प्रार्थना केरदा ढौगा पैंधबै नौठा । सोंझ़की घेरै यीशु तौखै केल्हा ती ।
\v 24 तेई बौक्तै किस्ति पाणी री लैहरा सैंघै डगमगाँदी लागी ती किबैकि बागर सामनै धिरै ना च़ैलदी लागी ती l
\v 25 रातकै कोई च़ोऊथै पौहरै यीशु झीला पैंधै च़ैलिया तिन्हा आग्गै आऊ । 
\v 26 तेइरै चेलै ज़ैबै सो झीला पैंधै च़ैलदा हेरू ता ते डौरै होर बोलदै लागै, “ऐ ता कोई भूत सा ।”  ते डौरै लाइया लेरा मारदै लागै ।
\v 27 यीशुऐ तिन्हा सैंघै गला केरी होर बोलू, “हौंसला रैखा ऐ हाँऊ सा होर मता डौरदै ।”
\v 28 पतरसै तेइबै बोलू, “अगर तुसै सी ता मुँभै पाणी पैंधै च़ैलिया आपू आग्गै एणै बै बोल ।”
\v 29 यिशुऐ बोलू, “एज़ ।” पतरस किस्ति ना उतरिया पाणी पैंधै यीशु धिराबै च़ैलू । 
\v 30 पर सौ बागरी हेरिया डौरू । सो डुबदा लागा होर सो चिल्लाऊ, “प्रभु जी मुँभै बच़ात् ।”
\v 31 यीशुऐ तुरन्त आपणै हौथै लाइया ढौकू होर बोलू, “ओ थोड़ै बशाह केरनू आल़ै तैं आपणै मना ना शक किबै केरू?”
\v 32 ज़ैबै ते किस्ति पैंधै च़ढ़ै ता बागर रूकी ।
\v 33 किस्ति पैंधलै लोकै यीशु री जय-जयकर केरी होर बोलू, “तू सच़मुच परमेश्वरा रा बेटा सा ।” 
\s गन्नेसरत न बमारा बै ठीक केरना
\p
\v 34 ते झील पार केरिया गन्नेसरत ज़ग्हा ना पुजै ।
\v 35 तौखलै लोकै सो पछ़ियाणू होर औरै-पौरै सेभ ज़ैग्हा तेइरै एणै री खबर भेज़ी ताकि सारै बीमार माह्णू बै तेई आग्गै आणलै ।
\v 36 होर ते विनती केरदै लगै कि तू आसा बै आपणै झिकड़ै रा पल्लू छ़ुँगणै दै । होर ज़ुणियै छ़ुँगू ते ठीक हुऐ ।
\c 15
\s रीती रिवाज मैनणु आळै री तेंईये प्रशन
\p
\v 1 भीड़ा बै विदा केरिया यीशु किस्ति ना बेशिया मगदन इलाकै बै आऊ । 
\v 2 “तेरै च़ेलै बुज़ुर्गै रै रीति-रिवाज़ा बै किबै चोड़ा सी? ते रोटी खाणै ना पैहलै आपणै हौथ किबै नी धोंदै?”
\v 3 यीशुऐ जवाब धिना, “तुसै बी आपणै रीति-रिवाज़ै री तैंइयै परमेश्वरै री विधि बै किबै च़ोड़ा सी?”
\v 4 किबैकि परमेश्वरै ता बोलू ती, ‘तू आपणै आमा-बापू रा आदर केर होर ज़ुण आमा-बापू बै बुरा बोलला तेइबै सज़ा मिलणी ।”
\v 5 अगर तुसै आपणै आमा-बापू बै ऐ बोला सी कि मैं आपणा सेभ किछ़ परमेश्वरा बै च़ढ़ाऊ सा होर हाँऊ तुसरी किछ़ मज़त नी केरी सकदा ता तुसै तिन्हरा की आदर केरू?
\v 6 ऐण्ढै तैरहै तुसै आपणै रीति-रिवाज़ै री वजहा ना परमेश्वरै री विधि बै चोड़ा सी ।
\v 7 हे ढोंगियो, तुसरै बारै ना यशायाह भविष्यवक्तै ठीक भविष्यवाणी केरी ती कि,
\v 8 ए आपणै शोंढै लाइया मेरा आदर केरा सी पर इन्हरा मन मूँ ना दूर रौहा सा । 
\v 9 मेरी तैंइयै तिन्हरी भक्ति व्यर्थ सा किबैकि तिन्हरी शिक्षा माह्णुऐ बणाऐ दै नियम सी ।
\s अशुद्ध केरणु आळी गैला
\p
\v 10 यीशुऐ भीड़ै रै लोक आपू आग्गै शाधै होर तिन्हा बै बोलू, “शुणा होर समझ़ा ।”
\v 11 माह्णू रै मुँहै आघै ज़े भीतरा बै ज़ा सा सो तेईबै अपवित्र नी केरदा बल्कि तेइरै मुँहा ना निकलू दा शब्द तेइबै अपवित्र केरा सा । 
\v 12 तैबै यीशु रै च़ेलै तेई हाग्गै आऐ होर बोलू, “कि तू ज़ाणा सा कि तेरी गला रा फरीसी लोकै बुरा मैनू?
\v 13 यीशुऐ जवाब धिना, “हर सौ बूटा ज़े स्वर्गै रै परमेश्वरै नी लाऊ दा तेई पेच़िणा ।”
\v 14 तिन्हा बै ज़ाणै दैआ किबैकि ते काणै सी । काणा अगर काणै बै बौत रिहाला ता तिन्हा दुही खाचै ना पौड़ना ।
\v 15 तैबै पतरसै यीशु बै बोलू, “एसा पठाउणी रा मतलब आसा बै दैस ।”
\v 16 यीशुऐ बोलू, “कि तुसै हाज़ी बी नी समझ़ू?”
\v 17 कि तुसै नी ज़ाणदै ज़े मुँहा ना ज़ा सा सो पेटा ना पुजा सा । 
\v 18 पर ज़े मुँहै आघै बाहरै निकला सा सौ तेइरै मना ना निकला सा होर तेइबै अपवित्र केरा सा । 
\v 19 किबैकि बुरै विचार, खून केरनै रा विचार, व्यभिचार, च़ोरी केरनै रा विचार, झ़ूठ बोलणा होर निन्दा केरना ए बुरै विच़ार मना ना निकला सी ।
\v 20 इन्हरी वजहा ना माह्णू अपवित्र बैणा सा ।  हौथ धोऐ बगैर रोटी खाणै सैंघै कोई अपवित्र नी होंदा ।
\s कनानी जाति री बेटड़ी रा बशाह
\p
\v 21 तैबै यीशु तेसा ज़ैग्हा छ़ौड़िया सूर होर सैदा बै नौठा ।
\v 22 तौखै एक कनान ग्राँ री बेटड़ी आई होर रोंदी लागी, “हे प्रभु, दाऊदै री सन्तान मूँ पैंधै दया केर । मेरी बेटी बै बुरी तैरहा च़ेटू फैसू सा ।” 
\v 23 यीशुऐ तेसाबै एक शब्द बी नी बोलू । तेइरै च़ेलै तेई हाग्गै आऐ होर विनती केरदै लागै, “एसा बै विदा केर किबैकि ऐ आसा पिछ़ै एन्दी लागी सा होर रोंदी लागी सा ।” 
\v 24 यीशुऐ जवाब धिना, “हाँऊ सिर्फ पापा ना डूबै दै इस्राइली लोकै री तैंइयै भेज़ू सा होरी री तैंइयै नी ।”
\v 25 तैबै तेसै बेटड़ियै टुँबड़ै पौड़या यीशु हाग्गै विनती केरी, “हे प्रभु मुँभै बच़ात् ।”
\v 26 यीशुऐ जवाब धिना, “बच्च़ै री रोटी नेइया घौरकै कुतै बै देणा ठीक नी ऑथी ।”
\v 27 तेसै बेटड़ियै बोलू, “ऐ ठीक सा प्रभु, पर कुतै बी ता मालकै री मेज़ा ना शौढ़ू दै चूर-चार खा सी ।”
\v 28 तैबै यीशुऐ तेसा बेटड़ी बै बोलू, “तेरा वशाह बड़ा सा ।  ज़े तू चाहा सा स तेरी तैंइयै पूरा लोड़ी हुआ ।” होर तेसरी बेटी तुरन्त ठीक हुई ।
\s कई किस्मा री बमारी ठीक केरनी
\p
\v 29 तैबै यीशु तौखना च़ैलू होर गलील ज़िल्लै री झीलै रै किनारै ना पुजू । सौ उपदेश देणै री तैंइयै एकी धारा पैंधै च़ैढ़िया बेठा ।
\v 30 लोकै री बोहू बड़ी भीड़ तौखै आई । तिन्है आपू सैंघै लँगड़ै, काणै, नाँढै, टुण्डै होर बोहू सारै बीमार माह्णू आपू सैंघै आणै होर यीशु री ज़ोंघा हाग्गै रैखै होर यीशुऐ ते ठीक केरै ।
\v 31 ज़ैबै लोकै हेरू कि लँगड़ै औंढदै लागै, टुण्डै ठीक हुऐ, नँढै बोलदै लागै होर काणै हेरदै लागै ता ते बड़ै हैरान हुऐ होर इस्राइलै रै परमेश्वरै री जय-जयकार केरदै लागै ।
\s चार हजार लोका बै खियाणा
\p
\v 32 यीशुऐ आपणै च़ेलै शाधै होर तिन्हा बै बोलू, “मुँभै एसा भीड़ा पैंधै तरस एज़ा सा, किबैकि ए लोका त्रा रोज़ा ना मूँ सैंघै सी होर इन्हा हाग्गै खाणै बै किछ़ नी ऑथी । हाँऊ इन्हा बै भूखा विदा नी केरी सकदा । कोइँछ़ै ऐण्ढा नी लोड़ी हुआ कि ए बेहोश होइया लोमै पौड़लै ।”
\v 33 तैबै तेइरै च़ेलै बोलू, “एतरी बड़ी भीड़ै री तैंइयै एसा सुनसान ज़ैग्हा ना एतरी रोटी कौखना मिलणा?”
\v 34 तैबै यीशुऐ तिन्हा ना पुछ़ू, “तुसा हाग्गै केतरी रोटी सी?” तिन्है बोलू, “सौत रोटी होर किछ़ मैच्छ़ी सी ।”
\v 35 यीशुऐ भीड़ै रै लोका बै धौरती बेशणै बै बोलू होर तिन्हा सौत रोटी होर मैच्छ़ी लेइया परमेश्वरा रा धन्यवाद केरू,
\v 36 होर रोटी चोड़िया आपणै च़ेलै बै देंदा लागा होर तेइरै च़ेलै ते लोका ना बोंडी ।
\v 37 सैभी लोकै रौज़दी ढौई खाई । तैबै च़ेलै बैच़ी दी रोटी री सौत टोकरी भौरी ।
\v 38 बेटड़ी होर बच्चै छ़ौडिया तौखै च़ार हज़ार मर्दै रोटी खाई ।
\v 39 भीड़ा बै विदा केरिया यीशु किस्ति ना बेशिया मगदन इलाकै बै आऊ । 
\c 16
\s स्वर्गीय नशाणी री मांग
\p
\v 1 तैबै फरीसी होर सदूकी लोका यीशु आग्गै आऐ । तिन्है यीशु बै परखणै री तैंइयै तेइबै कोई चमत्कार केरनै बै बोलू ताकि ऐ पता लागला कि तेइबै परमेश्वरा ना अनुमति मिली सा । 
\v 2 यीशुऐ जवाब धिना, “सोंझ़की घेरै तुसै बोला सी कि मौसम ठीक रौहणा किबैकि आसमान लाल सा,
\v 3 होर दोती बोला सी कि औज़ मौसम धूँधला रौहणा किबैकि आसमान धुँधला होर लाल सा ।”  तुसै सर्गै रै लछणा बै ज़ाणा सी पर बौक्तै रै लछणा बै नी ज़ाणी सकदै ।
\v 4 एई जुगै रै बुरै कोम केरनू आल़ै लोक चिन्ह चमत्कार तोपा सी पर तिन्हा बै योनै रै चिन्ह छ़ौड़िया होर कोई चिन्ह नी मिलणा होर यीशु तिन्हा छ़ौडिया नौठा l
\s फरीसी होर सदुकी री शिक्षा रा खमीर
\p
\v 5 यीशु रै च़ेलै झीला पारा बै आऐ पर तिन्है रोटी आणनी बिसरी ।
\v 6 यीशुऐ तिन्हा बै बोलू, “होशियार रौहात्! फरीसी होर सदूकी लोकै रै खमीरा ना बच़िया रौहा ।”
\v 7 तिन्है आपू ना विचार केरिया बोलू, “होई सका सा आसै रोटी नी आणी तैबै एइयै ऐण्ढा बोलू ।”
\v 8 यीशुऐ तिन्हरै मनै री गल ज़ाणिया बोलू, “तुसै रोटी नी आणी ऐण्ढै सोच़िया तुसै आपणा वशाह किबै कम लाऊ केरना?”
\v 9 कि तुसै हाज़ी बी नी समझ़दै । याद केरा कि ज़ैबै पोंज़ हज़ार लोकै रोटी खाई ता तुसै पोंज़ रोटी री केतरी टोकरी भौरिया च़ैकी?
\v 10 कि तुसाबै याद नी ज़ैबै च़ार हज़ार लोकै रोटी खाई ता तुसै सौत रोटी री केतरी टोकरी भौरी?
\v 11 किबै नी समझ़दै कि मैं तुसाबै रोटी रै बारै ना नी बोलू? मैं ता तुसाबै फ़रीसी होर सदूकी लोकै रै खमीरा ना बच़णै बै बोलू ।
\v 12 तैबै ते च़ेलै समझ़ै कि रोटी रै खमीरा ना नी बल्कि एथा रा ऐ मतलब सा कि आसा फरीसी होर सदूकी लोकै री बहकाणू आई शिक्षा ना बच़िया रौहणा ।
\s पतरसा रा यीशु बै 'मसीह' मैनणा
\p
\v 13 यीशु कैसरिया फिलिप्पी रै देशा बै आऊ होर आपणै च़ेलै ना पुछ़दा लागा, “लोका मेरै बारै ना की बोला सी कि हाँऊ कुण सा?”
\v 14 च़ेलै बोलू, “किछ़ युहन्ना बपतिस्मा देणू आल़ा बोला सी, किछ़ बोला सी कि तू एलिय्याह सा होर किछ़ बोला सी कि तू यिर्मयाह या भविष्यवक्ता ना कोई एक सा ।” 
\v 15 यीशुऐ तिन्हा बै बोलू, “तुसै मेरै बारै ना की बोला सी कि हाँऊ कुण सा?"
\v 16 शमौन पतरसै बोलू, “तू ज़िन्दै परमेश्वरा रा बेटा मसीह सा ।” 
\v 17 यीशुऐ तेइबै बोलू, “योनै रै बेटै शमौन! तू धन्य सा किबैकि तौभै ऐ गल कोई माह्णुऐ नी दैसी पर मेरा बापू ज़ो स्वर्गा रा परमेश्वर सा तेइयै ऐ गल तौ पैंधै प्रगट केरी ।”
\v 18 हाँऊ बोला सा कि तू पतरस सा होर मूँ एई पाथरा पैंधै आपणी कलीसिया बणाणी । मोऊती री शक्ति रा तेथा पैंधै कोई असर नी होणा ।
\v 19 मूँ तौभै स्वर्ग राज्य री कुँजी देणी: “ज़ेकिछ़ तू एसा धौरती पैंधै बोनला तेई स्वर्गा ना बोनिणा होर ज़े तू एसा धौरती पैंधै खोलला तेई स्वर्गा ना खोलिणा ।”
\v 20 तैबै यीशुऐ आपणै च़ेलै बै बोलू कि तुसै एसा गल कौसी बै हेरीत् दैसदै कि हाँऊ मसीह सा । 
\s आपणी मौऊती रै बारे यीशु री भविष्यवाणी
\p
\v 21 तेई बौक्तै यीशुऐ आपणै च़ेलै बै बोलू, “मेरा यरूशलेमा बै ज़ाणा ज़रूरी सा कि तौखै हाँऊ यहूदी धर्मशास्त्री, बुज़ुर्ग यहूदी नेता होर प्रधान पुजारी रै हौथै दु:ख च़ैकणू होर मारिनू होर त्रीजै ध्याड़ी ज़िन्दा होनू ।”
\v 22 तैबै पतरसै तेइबै बोलू, “हे प्रभू! परमेश्वर तौ पैंधै दया केरला होर तौ सैंघै ऐण्ढा नि लोड़ी हुआ ।”
\v 23 तैबै यीशुऐ तेई धिराबै मुड़िया बोलू, “हे शैतान मूँ सामनै ना दूर हो । तू मेरी तैंइयै ठोकरा रा कारण सा ।  तू परमेश्वरै री गला ना मन नी लाँदा पर माह्णू री गैला ना मन ला सा ।” 
\s यीशु रै पीछे चलणै रा मतलब
\p
\v 24 तैबै यीशुऐ आपणै च़ेलै बै बोलू, “ज़ुण मूँ पिछ़ै एणा चाहा सा सो आपणा नाँह केरला होर आपणा दु:ख च़ेकणै री तैंइयै त्यार रौहला होर मूँ पिछ़ै एला ।”
\v 25 ज़ुण आपणै प्राण बच़ाणा च़ाहला तेई ते नाश केरनै पर ज़ुण मेरी तैंइयै आपणै प्राण देला तेई ते बच़ाणै ।
\v 26 अगर कोई आपणै प्राण देइया सारै सँसारा बै प्राप्त केरा सा तेथा रा की फायदा? 
\v 27 माह्णू रा बेटा स्वर्गदूता सैंघै परमेश्वरै री महिमा ना ऐणा होर तेई बौक्तै तेई हर एक माह्णू रा तिन्हरै कर्मै रै मुताबक फैसला केरना कि कुणी बै की इनाम देणा ।
\v 28 हाँऊ तुसाबै सच़ बोला सा औखै किछ़ ऐण्ढै सी तिन्हा तैबै तक नी मौरना ज़ैबै तक कि ते माह्णू रै बेटै बै तेइरै राज्य ना एन्दै नी हेरलै ।
\c 17
\s यीशु रा रूप बदलणा
\p
\v 1 छ़ौह रोज़ा बाद यीशु पतरस, याकूब होर तेइरै भाई युहन्ना सैंघै उथड़ै ढौगा पैंधबै सुनसान ज़ैग्हा बै नौठा ।
\v 2 तौखै तिन्हा सामनै यीशु रा रूप बदलुआ । तेइरा मुँह सुरज़ा साही च़मकदा लागा होर तेइरै झिकड़ै बी च़मकदै लागै ।
\v 3 तैबै च़ानक मूसा होर एलिय्याह तिन्हा सामनै प्रगट हुऐ होर यीशु सैंघै गला केरदै लागै ।
\v 4 ऐ हेरिया पतरसै यीशु बै बोलू, “प्रभु ऐ केतरा शोभला सा कि आसै औखै सी । अगर तू चाहा सा ता हाँऊ औखै त्रा मण्डप बणानू एक तेरी तैंइयै, एक मूसै री तैंइयै होर एक एलिय्याह री तैंइयै ।”
\v 5 पतरस हाज़ी गला केरदा लागा ती कि एकी च़मकदै बादलै ते एज़िया खौटै होर बादला ना आकाशवाणी हुई, “ऐ मेरा प्यारा बेटा सा ज़ुणी ना हाँऊ बोहू खुश सा । एइरी शुणा ।”
\v 6 ज़ैबै च़ेलै ऐ शुणू ता ते टुँबड़ै मुण्डै धौरती पौड़ै ।
\v 7 तैबै यीशु तिन्हा हाग्गै आऊ होर तिन्हा बै बोलू, “डौरदै मता, खैड़ै होआ ।”
\v 8 ज़ैबै तिन्है खैड़ै होइया हेरू ता तौखै यीशु केल्हा ती ।
\v 9 ज़ैबै ते ढौगा पैंधै ना एन्दै लागै ती ता यीशुऐ तिन्हा बै बोलू, “ज़ेकिछ़ तुसै हेरू सा होरी बै तैबै तक हेरीत् दैसदै ज़ैबै तक कि माह्णू रा बेटा मौरै ना बाद ज़िन्दा नी केरिला ।”
\v 10 तैबै तेइरै च़ेलै तेइना पुछ़ू, यहूदी धर्मविधि ज़ाणनु आल़ै किबै बोला सी कि एलीय्याह रा पैहिलै एणा पक्का सा?”
\v 11 यीशुऐ तिन्हा बै जवाब धिना, “एलिय्याह एन्दा लागा सा तेई हर च़ीज़ा ठीक-ठाक केरनी ।”
\v 12 पर हाँऊ तुसाबै बोला सा कि एलिय्याह ऐबै तक आऊ सा पर लोकै सो पछ़ियाणू नी होर लोकै तेई सैंघै ज़ैण्ढा सोच़ू तैण्ढा व्यवहार केरू । तिन्हरी वजहा ना माह्णू रा बेटा बी तैण्ढाऐ सताइणा ।
\v 13 तैबै तेइरै च़ेलै समझ़ू कि ऐ बपतिस्मै देणू आल़ै युहन्नै रै बारै ना बोलदा लागा सा ।
\s दुष्टआत्मा ग्रस्त होछे शोहरु बै ठीक केरना
\p
\v 14 ज़ैबै यीशु भीड़ा हाग्गै वापस आऊ ता एक माह्णू तेई हाग्गै आऊ होर टुँबड़ै पौड़िया प्रणाम केरिया बोलू,
\v 15 “हे प्रभू मेरै बेटै पैंधै दया केर । तेइबै मिर्गी एज़ा सा होर बोहू तड़फा सा । स औगी होर पाणी ना पौड़दा रौहा सा ।”
\v 16 मैं सौ तेरै च़ेलै आग्गै आणू पर ते एइबै ठीक नी केरी सकै ।
\v 17 यीशुऐ जवाब धिना, “हे भटकै दै अविश्वासी लोको! मूँ कैबै तक तुसा सैंघै रौहणा होर तुसरी सौहणी? तेइबै मूँ हाग्गै आणा ।”
\v 18 तैबै यीशुऐ च़ेटू बै हुक्कम धिना होर स तेई ना निकता होर स शोहरू तेसा घड़ियै ठीक हुआ ।
\v 19 तैबै तेइरै च़ेलै केल्है ज़ेही यीशु ना पुछ़ू, “आसै एई ना च़ेटू किबै नी खोली सकै?”
\v 20 यीशुऐ तिन्हा बै दैसू, “किबैकि तुसा ना वशाह री कमी सा । हाँऊ तुसाबै सच़ बोला सा अगर तुसा ना राई रै दाणै ज़ेतरा बी वशाह होला ता तुसै एई ढौगा बै बोली सका सी, ‘औखै ना हट होर तौखै ज़ा ता तेई ज़ाणा । तुसरी तैंइयै किछ़ बी मुश्किल नी होणा ।”
\v 21 ज़ैबै यीशु रै च़ेलै गलील ज़िल्लै ना यीशु सैंघै मिलै ता यीशुऐ तिन्हा बै बोलू, “माह्णू रा बेटा माह्णू री वजहा ना ढौकिणू आल़ा सा,
\s आपणी मौऊती रै बारे न यीशु री दबारा भविष्यवणी
\p
\v 22 तिन्हा स मारना पर त्रीजै रोज़ै तेई भी ज़िन्दै होणा!” ऐ शुणिया तेइरै च़ेलै हैरान हुऐ ।
\v 23 तैबै ते बड़े उदास हुयेl
\s मंदिरा रा कर
\p
\v 24 ज़ैबै यीशु होर तेइरै च़ेलै कफरनहूमा बै आऐ ता मन्दिरै री च़ुँगी लेणू आल़ै पतरसा आग्गै आऐ होर बोलू, कि तेरा गुरू मन्दिरै री च़ुँगी नी देंदा?”
\v 25 पतरसै जवाब धिना, “हाँ सो देआ सा ।” होर घोरा बै नौठा । पतरसै रै बोलणै ना पैहिलै यीशुऐ बोलू, “शमौना तेरा की वचार सा? धौरती रै राज़ै कौसना च़ुँगी लेआ सी? आपणै बच्च़ै ना या होरी रै बच्च़ै ना?”
\v 26 पतरसै जवाब धिना, “होरी रै बच्च़ै ना ।” तैबै यीशुऐ तेइबै बोलू । “अर्थात् तेइरै बच्च़ै बै छूट सा ।”
\v 27 पर आसा ते लोका नराज़ नी केरनै । तू झीला हाग्गै ज़ा होर मैच्छ़ी ढौकणै बै कोंडा शेट । ज़े पैहली मैच्छ़ी ढौकिली तेसरा मुँह खोली होर तौभै तेसरै मुँहा ना एक सिक्का मिलणा । तेई आणिया मेरी होर आपणी तैंइयै तिन्हा बै देई । 
\c 18
\s स्वर्गा रै राज्य न बडा कुण?
\p
\v 1 तैबै यीशु रै च़ेलै तेई हाग्गै एज़िया पुछ़ू, “स्वर्ग रे राज्य ना सैभी ना बडा कुण सा?”
\v 2 तैबै यीशुऐ एक बच्च़ा आपू आग्गै शाधू होर तिन्हा सामनै खड़ै केरिया बोलू,
\v 3 “हाँऊ तुसाबै सच़ बोला सा ज़ैबै तक तुसै एई बच्च़ै साही नी बणलै स्वर्ग राज्य ना नी ज़ाई सकदै ।”
\v 4 अगर कोई आपणै आपू बै एई बच्च़ै साही नम्र बणा सा सौहै स्वर्ग राज्य ना सैभी ना बड़ा सा । 
\v 5 होर ज़ुण एई बच्च़ै साही नम्र माह्णू बै मेरै नाँ ना ग्रहण केरा सा सो मुँभै ग्रहण केरा सा । 
\s पाप केरने री परीक्षा
\p
\v 6 पर ज़ुण मूँ पैंधै वशाह केरनू आल़ै नम्र माह्णू रै बौतै री बाधा बैणा सा तेई री तैंइयै ऐ शोभला सा कि तेइरै गौआ ना गरका पाथर बोनिया सौ समुद्रा ना पाइला ।
\v 7 मुश्किलै री वजहा ना मूँभै सँसारै रै लोकै री तैंइयै दु:ख सा ।  मुश्किला ता एणी पर दु:ख ता मुँभै तिन्हरी तैंइयै सा ज़ौसरी वजहा ना मुश्किला एज़ा सी ।
\v 8 अगर तेरै हौथ या ज़ोंघा तेरै वशाह री रूकावट बणा सी ता तिन्हा बै काटिया शेट किबैकि इन्हा हौथा ज़ोंघा सैंघै नरकै री औगी ना पाइणै ना ख़रा तेरी तैंइयै ऐ सा कि तू बगैर हौथै ज़ोंघै स्वर्गा बै ज़ाला होर तौभै कदी बी नी खत्म होणू आई ज़िन्दगी मिलली ।
\v 9 अगर तेरी औछी तेरै वशाह री तैंइयै रूकावट बणा सा ता तू तेसाबै खोलिया शेट किबैकि नरका बै ज़ाणै ना ख़रा तेरी तैंइयै ऐ सा कि तू काणै होइया स्वर्गा बै ज़ाला ।
\s राठी दी भेड़ा रा उदाहर्ण
\p
\v 10 “होर हेरा, मेरै इन्हा मासूम च़ेलै ना कौसी बै बी बेकार हेरीत् समझ़दै । हाँऊ तुसाबै दैसा सा कि इन्हरी हेर-शुण केरनू आल़ै स्वर्गदूतै री पहुँच स्वर्गा ना मेरै परमेश्वर बापू हाग्गै लगातार रौहा सा ।” 
\v 11 “माह्णू रा बेटा भटकै दै लोका रा उद्धार केरनै री तैंइयै आऊ सा ।” 
\v 12 “तुसै की सोच़ा सी? अगर कौसी माह्णू हाग्गै शौऊ भेड़ा सी होर तिन्हा ना एक भेड़ राहइली ता कि तेई नढ़ीनुऐ भेड़ा छ़ौड़िया सो एक भेड़ ढौगा ना ज़ाइया नी तोपणी?”
\v 13 ज़ैबै सो तेइबै मिलली ता हाँऊ तुसाबै सच़ बोला सा तेइबै एतरी खुशी तिन्हा नढ़ीनुऐ भेड़ै री तेंइयै नी होणी ज़ो राहुई दी नी ती ऑथी पर एसा एकी भेड़ै री तेंइयै तेइबै बोहू खुशी होणी ।
\v 14 ऐण्ढी इच्छा स्वर्गै रै परमेश्वर बापू री बी सा कि कोई बी माह्णू नी भटकला ।
\s पापी रै प्रति व्यवहार
\p
\v 15 अगर तेरा भाई तेरै खिलाफ अपराध केरा सा ता तेइबै केल्है ना ज़ाइया समझ़ा अगर स तेरी शुणला ता तैं आपणा भाई पाऊ ।
\v 16 अगर सौ नी शुणला ता आपू सैंघै एक-दूई होर माह्णू नेइया हर एक गल तिन्हरी गवाही ना तिन्हरै मुँहै लाइया पक्की केर ।
\v 17 अगर सो तिन्हरी बी नी शुणला ता कलीसिया बै दैस । अगर सो कलीसियै री बी नी शुणला ता तू तेई बै अधर्मी होर च़ुँगी लेणू आल़ा बुझ़िया छ़ौड़ी दै ।
\s रोकणा होर मौका देणा
\p
\v 18 “हाँऊ तुसाबै सच़ बोला सा ज़ेकिछ़ तुसै एसा धौरती पैंधै बोनलै स स्वर्गा ना प्रभु बोनणा होर ज़ेकिछ़ तुसै एसा धौरती ना खोललै स प्रभु स्वर्गा ना खोलणा ।”
\v 19 हाँऊ तुसाबै ऐ बी दैसा सा, “अगर तुसा मूँझ़ै दूई माह्णू एसा धौरती पैंधै कौसी गलै री तैंइयै एक मन होइया प्रार्थना केरलै ता परमेश्वर बापू सो तुसरी तैंइयै पूरी केरनी ।”
\v 20 किबैकि ज़ौखै मेरै नाँ ना दूई या त्रा माह्णू कट्ठा होआ सी तौखै हाँऊ तिन्हा सैंघै होआ सा । 
\s निर्दय दासा रा उदाहर्ण
\p
\v 21 तैबै पतरस यीशु आग्गै नौठा होर बोलू, “प्रभु, अगर मेरा भाई मेरै खिलाफ अपराध केरदा रौहा सा ता मूँ सो केतरी बार माफ केरना? अगर सो सौत बार अपराध केरा सा ता तैबै बी?”
\v 22 यीशुऐ बोलू, “सौत बार केल्ही नी बल्कि हाँऊ तौभै दैसा सा, सौतै रै सतर गुणा बार तू तेइबै माफ केर ।”
\v 23 स्वर्ग राज्य री तुलना तेई राज़ै सैंघै केरी सका सी ज़ुणीयै आपणै नोकरा ना हिसाब लेणा चाहू।
\v 24 ज़ैबै तेइयै हिसाब लेणा शुरू केरू ता तेई हाग्गै एक ऐण्ढा माह्णू आणू ज़ुणी हाग्गै दस हज़ार तोड़ै रा कर्ज ती ।
\v 25 पर सो तेथा बै चुकाई नी ती सकदा । तेइरै स्वामियै तेइरी लाड़ी, बाल-बच्च़ै होर ज़ायज़ाद बेच़िया कर्ज़ा पूरा केरनै रा हुकम धिना ।
\v 26 तैबै तेइरा नोकर तेई राज़ै री ज़ोंघा पैंधै पौड़िया गिड़गिड़ाँदा लागा, ‘सब्र केरा, मूँ सारा कर्ज़ा चुकाणा ।’
\v 27 तेई नोकरै रै स्वामी बै तेई पैंधै दया आई होर तेइरा कर्ज़ा माफ केरिया सो छ़ौड़ी धिना ।
\v 28 ज़ैबै सो नोकर तौखना ज़ाँदा लागा ती ता तेइबै तेइरा सैघी एक होर नोकर मिलू ज़ुणिबै तेइयै किछ़ ढैबुऐ धिनै ती । तेइयै सो गौळा ना ढौकू होर तेइबै बोलू, “ज़े मेरा कर्ज़ा तौ आग्गै सा तैई तू दै ।”
\v 29 तैबै तेइरै सैंघियै तेइ री ज़ोंघा पैंधै पौड़िया बोलू, ‘सब्र केर, मूँ तेरा कर्ज़ा देणा ।’
\v 30 पर तेइयै नाँह केरू होर ज़ाँ तक तेइयै सो कर्ज़ा नी चुकाऊ तेइयै सो जेल बी केराऊ ।
\v 31 होरा नोकर ऐ हेरिया बड़ै दु:खी हुऐ होर तिन्है ज़ाइया एथै री खबर आपणै मालका बै धिनी ।
\v 32 तैबै तेइरै मालकै सो शाधु होर बोलू, “ओ दुष्ट नोकरा, मैं तौ पैंधै दया केरिया तेरा सारा कर्ज़ा माफ केरू ।
\v 33 ज़ैण्ढी दया मैं तौ पैंधै केरी तू बी तेई पैंधै केरी सका ती ।
\v 34 तेइरै मालका बै बड़ी झ़िक आई होर तैबै तक सज़ा काटणै बै बोलू ज़ैबै तक कि सो कर्ज़ा चुकाला नी ।
\v 35 ज़ैबै तक तुसै पूरै मनै आपणै भाई-बन्धु बै माफ नी केरलै तैबै तक परमेश्वर बापू बी तुसाबै माफी नी देणी ।
\c 19
\s तलाका रै बारे न यीशु री शिक्षा
\p
\v 1 इन्हा गला केरै ना बाद सो गलीला ना वापस एज़िया यहूदियै रै एरियै बै यरदन नौई पौरै बै नौठा ।
\v 2 लोकै री बोहू बड़ी भीड़ तेई पिछ़ै ती जे तेइयै ठीक केरी ।
\v 3 तेई परखदै किछ़ फरीसी लोका तौखै आऐ होर बोलू, “कि ऐ सही सा कि कोई बी कौसी बी वजहा ना आपणी लाड़ी बै तलाक देला?”
\v 4 यीशुऐ जवाब धिना, “कि तुसै शास्त्रा ना नी पौढ़ू कि दुनिया बणाणू आल़ै शुरू ना ऐ मर्द बेटड़ी केरिया बणाऐ?”
\v 5 होर बोलू ती, ‘एसा वजहा ना आपणै आमा-बापू बै छ़ौड़िया मर्दा आपणी लाड़ी सैंघै एक देह होइया रौहणा ।’
\v 6 ते दूई नी बल्कि एक रूप होआ सी । ऐबै ज़ुणा परमेश्वरै ज़ोड़ै सी ते अलग नी केरनै ।
\v 7 तिन्है बोलू, “तैबै मूसै किबै लिखू सा कोई मर्द आपणी लाड़ी बै तलाक देई सका सा ।”
\v 8 यीशुऐ तिन्हा बै बोलू, “मूसै ऐ विधान तुसा लोकै रै कठोर मनै री वजहा ना धिना ती पर शुरू ना ऐण्ढी कोई रीति नी ती ऑथी ।”
\v 9 हाँऊ तुसाबै बोला सा कि ज़ुण व्यभिचार छ़ौड़िया कौसी होरी वजहा ना आपणी लाड़ी बै तलाक देआ सा होर होरी री बेटड़ी सैंघै ब्याह केरा सा ता सो व्यभिचार केरा सा ।
\v 10 तेइरै च़ेलै तेइबै बोलू, “अगर एक बेटड़ी होर मर्दै रै बीच़ा ना ऐण्ढी स्थिति सा ता कौसी रा व्याह नी केरना सही सा ।”
\v 11 यीशुऐ तिन्हा बै बोलू, “हर कोई एई उपदेशा बै ग्रहण नी केरी सकदा । एई उपदेशा बै सिर्फ ते ग्रहण केरी सका सी ज़ुणी बै एथै री सहनशक्ति धिनी सा ।”
\v 12 किछ़ ऐण्ढै सी ज़ो आपणी आमै रै पेटा ना ऐ खुसरै (बे उलाद) पैदा हुऐ सी । किछ़ ऐण्ढै सी ज़ो लोकै खुसरै बणाऐ होर किछ़ ऐण्ढै सी ज़ुणियै स्वर्ग राज्य री वजहा ना व्याह नी केरनै रा फैसला लेऊ सा । ज़ुण एई उपदेशा बै ग्रहण केरी सका सा केरला ।
\s शोहरु बै आशीर्वाद
\p
\v 13 तैबै लोकै किछ़ बालक यीशु हाग्गै आणै कि सौ तिन्हरी मुँडी पैंधै हौथ रैखिया तिन्हा बै आशीर्वाद देला होर तिन्हरी तैंइयै प्रार्थना केरला । पर तेइरै च़ेलै ते डाँटै ।
\v 14 यीशुऐ तिन्हा बै बोलू, “बच्च़ै बै रौहणै दैआ तिन्हा बै मता रोकदै इन्हा मूँ हाग्गै एणै दैआ किबैकि स्वर्ग रा राज्य इन्हरा सा ।”
\v 15 तैबै तेइयै बच्च़ै री मूँडी पैंधै आपणा हौथ रैखू होर तौखना नौठा ।
\s धनी जवान होर हमेशा रा जीवन
\p
\v 16 तौखै एक माह्णू ती स यीशु आग्गै आऊ होर बोलू, “गुरू, हमेशा री ज़िन्दगी पाणै री तैंइयै मूँ कि शोभलै कोम केरनै पौऐ?”
\v 17 यीशुऐ तेइबै बोलू, “शोभला की सा, एथै रै बारै ना तू मुम्बे किबै लागा सा पुछ़दा? किबैकि शोभला ता सिर्फ एकै सा! तैबै बी अगर तू अन्नत ज़िन्दगी बै पाणा चाहा सा ता तू हुकमा रा पालन केर ।”
\v 18 तेइयै यीशु ना पुछ़ू, कूणा ज़ेही हुकम?” तैबै यीशुऐ बोलू, “हत्या नी केरनी, व्यभिचार मत केरदा, च़ोरी मत केरदा होर झ़ूठी गवाही मत देंदा ।”
\v 19 ‘आपणै बापू होर आपणी आमा रा आदर केर, ज़ैण्ढा तू आपू बै झ़ुरा सा तैण्ढा तू आपणै पड़ेशी सैंघै बी झ़ुरी केर ।”
\v 20 तेइयै यीशु ना पुछ़ू, “हाँऊ इन्हा सैभी गला बै मैना सा । ऐबै मूँ ना कौस गलै री कमी सा?”
\v 21 यीशुऐ तेइबै बोलू, “अगर तू सिद्ध होणा चाहा सा ता ज़ा आपणा सबकिछ़ बेच़ होर कँगाला बै बोंड ताकि तौभै स्वर्गा ना धन मिलला । तैबै मूँ पिछ़ै एज़ ।”
\v 22 पर ज़ैबै तेई नोऊज़वानै ऐ शुणू ता सो दु:खी होइया तौखैना भैगू किबैकि सो बड़ा सेठ ती ।
\v 23 यीशुऐ आपणै च़ेलै बै बोलू, “हाँऊ तुसाबै सच़ बोला सा कि सेठा रा स्वर्ग राज्य बै ज़ाणा मुशकिल सा ।”
\v 24 हाँऊ तुसाबै बोला सा कि सेठ माह्णू रै स्वर्ग राज्य बै ज़ाणै ना ऊँटा रा सिऊँणियै फेटै निकणा सान सा ।
\v 25 ऐ शुणिया यीशु रै च़ेलै बड़ै हैरान होइया तेई ना पुछ़ू, “तैबै कौसरा उद्धार होई सका सा?”
\v 26 यीशुऐ तिन्हा हेरिया बोलू, “माह्णू री तैंइयै ऐ मुश्किल सा पर परमेश्वर सबकिछ़ केरी सका सा ।”
\v 27 पतरसै यीशु बै बोलू, “हेरा, आसै सबकिछ़ छ़ौड़िया तुसा पिछ़ै च़ैलै सी आसा बै की मिलणा?”
\v 28 यीशुऐ तिन्हा बै बोलू, “हाँऊ तुसा लोका बै सच़ बोला सा कि नोऊँऐ ज़ुगा ना ज़ैबै माह्णू रा बेटा आपणी राज़गद्दी पैंधै बेशला ता तुसा बी बाहरै गद्दी पैंधै बेशिया परमेश्वरै रै लोका रा न्याय केरना ।”
\v 29 होर ज़ुणियै मेरी तैंइयै आपणै घौर-बार, भाई-बैहण, बापू या आमा, बच्च़ै होर ज़मीन ज़ैग्हा छ़ौड़ी तेईबै शौऊ गुणा मिलणा होर अन्नत ज़िन्दगी रा हकदार बैणना ।
\v 30 पर किछ़ पैहलै सी तिन्हा पिछ़लै होणा होर किछ़ पिछ़लै सी तिन्हा पैहिलै होणा ।
\c 20
\s बारी रै मजदूरा रा उदाहर्ण
\p
\v 1 स्वर्गा रा राज्य एकी ज़मींदारा साही सा ज़ो दोती-दोतियै आपणै अँगूरै रै बगीच़ै नौठा कि सो तौखै मज़दूरा बै लाला ।
\v 2 तेइयै मज़दूरै री दिहाड़ी एक च़ाँदी रा सिक्का रैखी होर ते बगीच़ै बै कोम केरदै भेज़ै ।
\v 3 सो लगभग नोऊ बाज़ै भी घौरा ना निकलू होर तेइयै हेरू कि किछ़ लोका बज़ारा ना बेकार खड़ै सी ।
\v 4 तैबै तेइयै तिन्हा बै बोलू, “तुसै बी मेरै अँगूरै रै बगीच़ै बै ज़ाआत् । मूँ तुसाबै ज़ो सही होला सो देणा ।”
\v 5 तैबै ते बी बगीच़ै बै कोमा केरदै नौठै । बारा बाज़ै होर त्रा बाज़ै भी तेइयै तैण्ढाऐ केरू ।
\v 6 लगभग पोंज़ बज़णू आल़ै ती सो भी घौरा ना नौठा होर तेइयै भी किछ़ लोका बज़ारा ना औरै-पौरै खड़ै हेरै होर तिन्हा ना पुछ़ू, ‘तुसै औखै पूरी ध्याड़ किबै बेकार खड़ै रौहा सी?’
\v 7 तिन्है तेइबै बोलू, ‘किबैकि आसै कौसियै ध्याड़ी पैंधै नी लाऐ ।’ तेइयै तिन्हा बै बोलू, ‘तुसै बी मेरै अँगूरै रै बगीच़ै ज़ाआत् ।’
\v 8 ज़ैबै सोंझ़ हुई ता बगीच़ै रै मालकै आपणै मुनशी बै बोलू, ‘मज़दूरा बै शाधिया ज़े बादा ना लाऐ ती तिन्हा ना शुरू केरिया ज़े पैहलै लाऐ ती तिन्हा सैभी री मज़दूरी चुकती केर ।’
\v 9 ज़ुणा मज़दूर एक घँटा पैहलै लाऐ ती ते आऐ होर तिन्हा हर एकी बै एक-एक च़ाँदी रै सिक्कै मिलै ।
\v 10 तैबै ज़ुणा पैहलै लाऐ ती ते आऐ होर तिन्है सोच़ू कि आसा बै बोहू मिलणा पर तिन्हा हर एकी बै बी एक-एक च़ाँदी रा सिक्का मिलू ।
\v 11 तिन्है सिक्कै ता लेऐ पर ते ज़मींदारा पैंधै कुड़कुड़ाइया बोलदै लागै,
\v 12 ‘ज़े बादा ना लागै ती तिन्है सिर्फ एक घँटा कोम केरू तैं तिन्हा बै बी एक-एक च़ाँदी सिक्कै धिनै ज़ैबैकि आसै पूरी ध्याड़ धूपै ना मेहनत केरी ।’
\v 13 तैबै ज़मींदारै तिन्हा ना एकी बै जवाब धिना, “सैंघी मैं तौ सैंघै कोई हेर-फेर नी केरी । कि आसै ऐ गल नी ती केरी ती कि मूँ तौभै एक च़ाँदी रा सिक्का देणा?”
\v 14 ज़े तेरा बैणा सा तेइबै ने होर ज़ा । हाँऊ बादा ना रैखै दै मज़दूरा बै बी एतरी मज़दूरी देणा चाहा सा ज़ेतरी तौभै देणी लाई सा । 
\v 15 कि मुँभै आपणै धैना पैंधै हक नी ऑथी । हाँऊ शोभला सा कि तौभै ऐथा ना जलन होआ सा?
\v 16 एसा रीतियै ज़े पिछ़लै सी तिन्हा पैहिलै होणा होर ज़े पैहिलै सी तिन्हा पिछ़लै होणा ।
\s आपणी मौऊती रै बारे न यीशु री त्रीजी भविश्यवाणी
\p
\v 17 ज़ैबै यीशु आपणै बारा च़ेलै सैंघै यरूशलेमा बै ज़ाँदा लागा ती ता तेइयै ते सुनसान ज़ैग्हा बै नेऐ होर बोलू,
\v 18 “शुणा, आसै यरूशलेमा बै च़ौलै सी । तौखै माह्णू रा बेटा मुख्य पुजारी होर यहूदी धर्मविधि ज़ाणनू आल़ै रै हौथा ना देइणा । तिन्हा तेइबै मोऊती री सज़ा देणी ।”
\v 19 तैबै सो होरी ज़ाति रै हौथा ना देइणा कि ते तेइरा मज़ाक उड़ालै होर तेइबै कोड़ै मारलै होर क्रूसा पैंधै च़ढ़ालै पर तेई त्रीजै ध्याड़ी भी ज़िन्दै होणा ।
\s एक आमा री प्रार्थना
\p
\v 20 तैबै जब्दी रै बेटै री आमा आपणै बेटै सैंघै यीशु आग्गै आई होर तेइबै प्रणाम केरिया तेइना किछ़ मुँगदी लागी ।
\v 21 यीशुऐ तेसा ना पुछ़ू, “तू की चाहा सा?” तेसै बोलू, “मुँभै वच़न दै कि मेरै ए दूई बेटै तेरै राज्य ना एक दैहिणी धिरै होर एक बाँऊँई धिरै बेशलै ।”
\v 22 यीशुऐ जवाब धिना, “तुसै नी ज़ाणदै कि तुसै की लाऊ सा मुँगणा । कि तुसै तेई दु:खै रै प्यालै बै पीई सका सी ज़ुणी बै हाँऊ पीणू आल़ा सा?” तिन्है तेइबै बोलू, “हाँ आसै पीई सका सी ।”
\v 23 यीशुऐ तिन्हा बै बोलू, “तुसा सो दु:खा रा प्याला ता पीणा पर दैहिणै बाँऊऐ बेशणै रा हक देणू आल़ा हाँऊ नी ऑथी पर परमेश्वर बापू सा ।  तेइयै ज़ौसरी तैंइयै त्यार केरू सा ते बेशी सका सी ।”
\v 24 ऐ शुणिया तिन्हा दस च़ेलै बै इन्हा दूई भाई पैंधै झ़िक आई ।
\v 25 तैबै यीशुऐ तिन्हा बै आपू हाग्गै शाधिया बोलू, “तुसै नी ज़ाणदै कि ज़े राज़ै यहूदी नी ऑथी ते लोका पैंधै आपणी शक्ति रिहाणा चाहा सी होर तिन्हरै नेता लोका पैंधै आपणा हक ज़माणा चाहा सी ।”
\v 26 पर तुसा बिच़ै न ऐण्ढा नी लोड़ी हुआ बल्कि तुसा मौंझ़ै ज़े बड़ा बणना चाहला सो तुसरा सेवक बणला l
\v 27 होर ज़ो कोई प्रधान बणना चाहला सो तुसरा दास बणला ।
\v 28 तुसै माह्णू रै बेटै साही बैणा ज़ो कि सेवा कराँदा नी बल्कि सेवा केरनै री तैंइयै आऊ सा होर बोहू सारै प्राणै रै बदलै आपणै प्राण देला ।
\s दुई काणै रा उदाहर्ण
\p
\v 29 ज़ैबै तै यरीहो ग्राँ आघै ज़ाँदै लागै ती ता लोकै री बोहू बड़ी भीड़ तेई पिछ़ै च़ैली ।
\v 30 तौखै बौतै रै किनारै दूई काणै बेठै ती । ज़ैबै तिन्है शुणू कि तिसै यीशु ज़ाँदा लागा सा ता ते चिल्लाँदै लागै, “हे प्रभू! दाऊदै रै बेटै आसा पैंधै दया केर ।”
\v 31 पर भीड़ै रै लोकै तिन्हा बै धमकाइया च़ुप रौहणै बै बोलू पर ते होर बी ज़ोरा सैंघै चिल्लाँदै लागै, “प्रभु! दाऊदै रै बेटै आसा पैंधै दया केर ।”
\v 32 तैबै यीशु रूकू होर तिन्हा बै बोलू, “तुसै की चाहा सी कि हाँऊ तुसरी तैंइयै की केरनू?”
\v 33 तिन्है यीशु बै बोलू, “प्रभु आसै हेरना चाहा सी ।”
\v 34 यीशु बै तिन्हा पैंधै दया आई । यीशुऐ तिन्हरी औछी छ़ुँगी होर ते तुरन्त हेरदै लागै होर ते यीशु पिछ़ै च़ैलै ।
\c 21
\s यरुश्लेमा न बिजय प्रबेश
\p
\v 1 ज़ैबै यीशु होर तेइरै च़ेलै जैतून ढौगै री बैतफैगै ज़ैग्हा ना पुजै ती यीशुऐ आपणै दूई च़ेलै आपू ना आगै भेज़ै होर तिन्हा बै बोलू,
\v 2 तुसै सामनै रै एई ग्राँ बै ज़ाआत् होर तौखै तुसाबै गधी बोनुईदी मिलणी होर तेसा सैंघै तेसा रा बच्च़ा बी होणा । तिन्हा बै खोलिया मूँ आग्गै आणा ।
\v 3 अगर तुसाबै कोई किछ़ बोलला ता तुसै बोलीत् प्रभु बै इन्हरी ज़रूरत सा ।  तैबै तेई ते तुरन्त भेज़णै ।
\v 4 ताकि भविष्यवक्ता रा ऐ वचन पूरा होला,
\v 5 सिय्योनै री नगरी बै बोला, हेर तेरा राज़ा तौ आग्गै एँदा लागा सा ।  सो नम्र सा होर गधै पैंधै बेठा सा । 
\v 6 तैबै तेइरै च़ेलै नौठै होर तिन्है तैण्ढाऐ केरू ज़ैण्ढा यीशुऐ तिन्हा बै बोलू ती ।
\v 7 तिन्है गधी होर तेसरा बच्च़ा आणू होर तिन्हा पैंधै आपणै झिकड़ै पाऐ होर यीशु तिन्हा पैंधै बेठा ।
\v 8 भीड़ै रै बोहू सारै लोकै आपणै झिकड़ै बौता ना बछ़ाऐ होर किछ़ लोकै बूटै शाह्णी काटिया बौता ना बछ़ाई ।
\v 9 ज़े लोका यीशु रै आगै-पीछ़ै च़ैलदै लागै ती ते यीशु री जय-जयकार केरिया बोलदै लागै ती, “होशन्ना! दाऊदै री सन्तान होशन्ना । धन्य सा सौ जूण प्रभु रै नाँ ना एज़ा सा । “‘
\v 10 ज़ैबै सौ यरूशलेमा ना पुजू ता पूरै शैहरा ना खलबली मची होर लोका बोलदै लागै, “ऐ कुण सा?”
\v 11 लोकै बोलू, “ऐ गलील ज़िल्लै रै नासरत ग्राँ रा भविष्यवक्ता यीशु सा ।” 
\s मंदिरा न व्यपारी बै खोलीणा
\p
\v 12 यीशुऐ परमेश्वरै रै मन्दिरा बै ज़ाइया ते लोका मन्दिरा ना बाहरै खोलै ज़े तौखै समान बेचदे लागै ती । तेइयै सुनै-च़ाँदी बेच़णू आऐ री ओर कबूतरा बेच़णू आऐ री सारी दुकाना उलट-पुलट केरी ।
\v 13 यीशुऐ तिन्हा बै बोलू, “शास्त्र बोला सी, ‘मेरा घौर प्रार्थना रा घौर होणा पर तुसै लोकै ऐ डाकू री खोह बणाई सा ।” 
\v 14 मन्दिरा ना किछ़ काणै होर लँगड़ै-लूलै यीशु आग्गै आऐ होर तेइयै ते ठीक केरै ।
\v 15 ज़ैबै मुख्य पुजारी होर यहूदी धर्मगुरूऐ ते नोखै कोम हेरै ज़ो यिशुऐ केरै ती होर यीशु री जय-जयकार शुणी कि, होशन्ना! दाऊदै री सन्तान धन्य सा ता ते झ़िकुऐ ।
\v 16 तिन्है यीशु ना पुछ़ू, “तू शुणा सा ते की बोलदै लगै सी?” यीशुऐ तिन्हा बै बोलू, “हाँ, हाँऊ शुणा सा ।  कि तुसै धर्मशास्त्रा ना नी पौढ़ू, ‘तैं बालक होर दूध पीणू आऐ बच्चैह ना अपार स्तूति कराई?”
\v 17 तैबै सौ तिन्हा बै छ़ौड़िया बैतनिय्याह बै नौठा होर तौखै रात काटी ।
\s बिना फौळा रै अंजीरा रा बूटा
\p
\v 18 आगलै रोज़ दोतिऐ ज़ैबै यीशु वापस एँदा लागा ती ता तेइबै भूख लागी ।
\v 19 बौतै रै किनारै तेइयै एक अँज़ीरा रा बूटा हेरू होर तेई कौछ़ै नौठा पर तौखै तेइबै पौचै रै अलावा होर किछ़ नी मिलू । तैबै यीशुऐ तेई बुटै बै बोलू, “ऐबै ना बाद त ना कदी फ़ौल़ नी लगणै होर सो अँज़ीरा रा बूटा तुरन्त शुकू ।”
\v 20 ज़ैबै च़ेलै ऐ हेरू ता तिन्है बड़ी हैरानी सैंघै पुछ़ू, “ऐ अँज़ीरा रा बुटा एतरी छ़ेकै कैण्ढै शुकू?”
\v 21 यीशुऐ तिन्हा बै जवाब धिना, “हाँऊ तुसाबै सच़ बोला सा अगर तुसा ना भरोसा सा होर तुसै शक नी केरदै ता तुसै बी ज़ो मैं एई बूटै सैंघै केरू एंढा केरी सका सी बल्कि अगर तुसै एई ढौगा बै बोललै, “औखै ना उठ होर समुद्रा न जा ता सो होणा ।”
\v 22 अगर तुसाबै भरोसा सा ता प्रार्थना ना तुसै ज़े बी मुँगलै सौ तुसाबै मिलणा ।
\s यीशु रै अधिकारा पेन्धे प्रश्न
\p
\v 23 ज़ैबै यीशु मन्दिरा ना ज़ाइया उपदेश देंदा लागा ती ता मुख्य पुजारी होर यहूदी बुज़ुर्गै एज़िया यीशु ना पुछ़ू, “ऐण्ढी गला तू कुणी हका सैंघै केरा सा होर ऐ हक तौभै कुणियै धिना?”
\v 24 यीशुऐ तिन्हा बै जवाब धिना, “हाँऊ तुसा ना एक प्रश्न पुछ़ा सा, अगर तुसै मुँभै जवाब देलै ता मुँबी तुसाबै दसणा कि हाँऊ इन्हा गला कुणी हका सैंघै केरा सा ।” 
\v 25 दसा यूहन्ना बै बपतिस्मा कौ ना मिलू? परमेश्वरा ना कि माह्णू ना? ते आपू ना वच़ार केरदै लागै, “अगर आसै परमेश्वरा धिरै ना बोललै ता एई आसा ना पुछ़णा, तैबै तुसै तेई पैंधै वशाह किबै नी केरदै?”
\v 26 अगर आसै माह्णू ना बोललै ता आसा बै लोकै री डौर सा किबैकि ते यूहन्ना बै भविष्यवक्ता मैना सी ।
\v 27 तिन्है यीशु बै बोलू, “आसै नी ज़ाणदै । तैबै यीशुऐ तिन्हा बै बोलू, “हाँऊ बी तुसाबै नी दैसदा कि हाँऊ इन्हा गला कुणी हका सैंघै केरा सा ।” 
\s दूई बेटे रा उदाहरण
\p
\v 28 दसा तुसै लोका एथै रै बारै ना की सोच़ा सी? एकी माह्णू रै दूई बेटै ती । तेइयै बड़ै बेटै बै बोलू, “बेटैआ औज़ तू मेरै अँगूरै रै बगीच़ै बै ज़ा होर कोम केर ।”
\v 29 पर बेटै जवाब धिना, “मेरा मूढ़ नी ऑथी । पर बादा ना तेइरा मूढ़ बदलू होर सौ नौठा ।
\v 30 तैबै सो बापू दूजै बेटै आग्गै नौठा होर तेइबै बी बगीच़ै ना कोम केरनै बै बोलू । तेई बेटै जवाब धिना, “ओ ज़ी हाँऊ ज़ा सा पर सौ नी नौठा ।
\v 31 दैसा इन्हा दूई ना बापू रा कोम कुणियै केरू? तिन्है बोलू, “बड़ै बेटै ।” यीशुऐ तिन्हा बै बोलू, “हाँऊ तुसाबै सच़ बोला सा चुँगी लेणू आल़ै होर वैश्या परमेश्वरै रै राज्य बै तुसा ना पैहिलै ज़ाणा ।”
\v 32 किबैकि बपतिस्मै देणू आल़ा यूहन्ना तुसाबै ज़िन्दगी री सही बौत रिहाणै री तैंइयै आऊ होर तुसै तेइरा वशाह नी केरू । पर चुँगी लेणू आल़ै होर वैश्या तिन्है तेइरा वशाह केरू । ज़ैबै तुसै ऐ हेरू ता तुसै बादा ना बी पाप केरनै नी छ़ौड़ै होर न तेइरा वशाह केरू ।
\s दुई किसाना रा उदाहर्ण
\p
\v 33 एक होर कैथ शुणा, “एक ज़मींदार ती । तेइयै एक अँगूरा रा बगीच़ा लाऊ होर तूंई रै च़ोहू पासै बाड़ लाऊ । तैबै अँगूरा रा रस खोलणै री तैंइयै एक गढ़ा कोतू होर तेथा रा ठेका देइया दूर देशा बै नौठा ।
\v 34 बै अँगूर कौढणै रा बौगत आऊ ता बगीच़ै रै मालकै तिन्हा ठेकैदारा आग्गै आपणै नोकर भेज़ै कि ते फ़सला रा हिस्सा आणलै ।
\v 35 पर ठेकैदारै ते नोकर ढौकै होर ते मारै किछ़ पाथरै लाइया मारै ।
\v 36 तैबै तेइयै पैहिलै ना ज़ाद होर नोकर भेज़ै । पर ठेकैदारै तै बी मारै ।
\v 37 बादा ना तेइयै तिन्हा हाग्गै आपणा बेटा भेज़ू कि एइरा ता तिन्हा आदर केरना ।
\v 38 पर ठेकैदारै ज़ैबै मालका रा बेटा हेरू ता ते आपू ना वच़ार केरिया बोलदै लागै, “ऐ ता तेइरा वारिस सा एज़ा आसा ऐ मारना होर एइरा हक लेणा ।”
\v 39 तिन्है सो ढौकिया बगीच़ै ना बाहरै केरू होर मारू ।
\v 40 तुसै की सोच़ा सी ज़ैबै अँगूरै रै बगीच़ै रा मालक एला ता तेई तिन्हा ठेकैदारा सैंघै की केरना?
\v 41 तिन्है तेइबै बोलू, “तेई ते बड़ी बेरहमी सैंघै मारनै होर सो बगीच़ा होरी ठेकैदारा बै देणा ज़े फ़सला रा हिस्सा तेइबै देलै ।”
\v 42 यीशुऐ तिन्हा बै बोलू, “कि तुसै शस्त्रा रा स वचन नी पौढ़ू: ‘ज़ुण पाथर घौर बणाणू आल़ै बेकार समझ़ू सौहै पाथर कुणै रा पाथर बैणू । ऐण्ढा प्रभुऐ केरू ज़े आसरी नज़री ना अदभुत सा ।” 
\v 43 हाँऊ तुसाबै बोला सा परमेश्वरा रा राज्य तुसा ना छीनिणा होर तिन्हा लोका बै देणा ज़ो तेइरै राज्य रै मुताबक बर्ताव केरा सी ।
\v 44 ज़ुण एई पाथरा पैंधै पौड़ला तेइरै टुकड़ै-टुकड़ै होणै होर ज़ुणी पैंधै ऐ पाथर पौड़ला तेई एई पाथरा हेठै पौथिणा ।
\v 45 ज़ैबै मुख्य पुजारी होर फरीसी लोकै ए कैथा शुणी ता तिन्है ज़ाणू कि आसरै बारै ना बोलदा लागा सा । 
\v 46 तैबै तिन्है तेइबै ढौकणै री कोशिश केरी पर ते लोका ना डौरा ती किबैकि ते यीशु बै गुरू मैना ती ।
\c 22
\s ब्याह री धामा रा उदाहर्ण
\p
\v 1 एक बार भी यीशु लोका सैंघै कैथै रै रूपा ना गला केरदै लागै होर बोलू,
\v 2 “स्वर्गा रा राज्य तेई राज़ै साही सा ज़ुणियै आपणै बेटै रै ब्याह री दावत धिनी ।
\v 3 राज़ै आपणै नोकर तिन्हा लोका शाधदै भेज़ै ज़ुणीबै ब्याह रा छाँदा लाऊ ती पर ते नी आऐ ।
\v 4 तेइयै आपणै नोकर भी भेज़ै । तेइयै बोलू, ज़े लोका ब्याह री धामै री तेंइयै शाधै सी तिन्हा बै बोला कि धाम त्यार सा ।  तुसै ब्याह री धामै री तैंइयै एज़ा ।
\v 5 पर लोकै कोई ध्यान नी धिना होर ते आपणै-आपणै कोमा नौठै ।
\v 6 किछ़ लोकै ता राज़ै रै नोकर ढौकै होर तिन्हा सैंघै मार-पीट केरी ।
\v 7 तैबै राज़ै आपणै सिपाही भेज़ै होर तिन्है ते नोकरा बै मारनू आल़ै छौडे होर तिन्हरै नगरा ना औग लाई ।
\v 8 तैबै राज़ै आपणै नोकरा बै बोलू, “ब्याह री धाम त्यार सा पर ज़े शाधै ती ते लोका एसा धामा लायक सिद्ध नी हुऐ ।”
\v 9 ऐबै तुसै सड़का बै होर गली बै ज़ाआत् ज़ो बी तुसाबै मिललै तिन्हा ब्याह री धामा बै आणा ।
\v 10 तैबै ते नोकर सड़क होर गली बै नौठै । तिन्हा बै भलै-बुरै ज़े बी लोका मिलै तिन्है ते शाधिया आणै होर ब्याह रा घौर पूरा पाऊणै सैंघै भौरूआ ।
\v 11 पर ज़ैबै राज़ा मेहमाना बै हेरदा आऊ ता तौखै तेइयै एक ऐण्ढा माह्णू हेरू ज़ुणियै ब्याह रै झिकड़ै नी ती लाऐदै ।
\v 12 राज़ै तेईबै बोलू, “हे सैंघी, ब्याह रै झिकड़ै लाऐ बगैर तू औखै आन्ध्रै कैण्ढै आऊ? पर तेइयै किछ़ नी बोलू ।”
\v 13 तैबै राज़ै आपणै नोकरा बै बोलू, ‘एइरै हौथ ज़ोंघा बोनिया बाहरै निहारै ना शेटा । ज़ौखै लोका बै बोहू दु:ख सौहणा पौड़ा सा । ’
\v 14 “किबैकि शाधुऐ ता बोहू सी पर चुनुऐ दै थोड़ै सी ।”
\s कैसरा बै कर्ज देणा
\p
\v 15 तैबै फरीसिऐ ज़ाइया एक सभा रैखी कि ते यीशु बै तेइरी आपणी गला ना कैण्ढै फसाई सका सी एथा रा विचार केरी सकलै ।
\v 16 तिन्है आपणै किछ़ च़ेलै यीशु आग्गै भेज़े । तिन्है लोकै यीशु बै बोलू, “गुरू आसै ज़ाणा सी कि तू सच्च़ा सा तू परमेश्वरै रै बारै ना शिक्षा देआ सा ।  कुण की सोच़ा सा तू एथै री चिंता नी केरदा ।
\v 17 तू आसा बै दैस तेरा विचार की सा? राज़ै बै चुँगी देणा सही सा कि नी?
\v 18 यीशुऐ तिन्हरै मनै री गल ज़ाणी होर तेइयै बोलू, “ओ कपटियो! तुसै मुँभै किबै परखणा चाहा सी?”
\v 19 मुँभै एक सिक्का दैआत् । तिन्है एक सिक्का धिना ।
\v 20 तैबै यीशुऐ तिन्हा बै बोलू, “एथा ना कौस री मोहर होर फोटू सा?”
\v 21 तिन्है तेइबै बोलू, “महाराज़ै रा ।” तैबै यीशुऐ तिन्हा बै बोलू, “ठीक सा ज़े महाराज़ै रा सा तेई महाराज़ै बै दैआत् होर ज़े परमेश्वरा रा सा तेई परमेश्वरा बै दैआत् ।”
\v 22 ऐ शुणिया तिन्हा बै बड़ी हैरानी हुई होर ते यीशु बै छ़ौड़िया तौखना नौठै ।
\s मुएंदे न जिन्दा होणा होर ब्याह
\p
\v 23 तेही ध्याड़ै ना किछ़ सदूकी लोका तौखै आऐ ज़ो भीरी ज़िन्दै होणै बै नी मैनदै यीशु आग्गै आऐ होर तेई ना पुछ़ू,
\v 24 “गुरू मूसै री विधि रै मुताबक अगर कोईरी औलाद मौरा सा ता तेइरा भाई तेसा विधवा सैंघै ब्याह केरिया आपणै भाई रा वँश बढ़ाणै री तैंइयै औलाद पैदा केरला ।”
\v 25 मना कि आसै सौत भाई सी । पैहिलै भाई रा ब्याह हुआ होर स बे-औलाद मूँआ । तैबै तेइरै भाइयै तेसा सैंघै ब्याह केरू ।
\v 26 ऐण्ढै तैरहै तै सौतै रै सौत भाई बे-औलाद मूँऐ ।
\v 27 बादा ना सौ बेटड़ी बी मूँई ।
\v 28 ऐबै आसै ऐ पुछ़ा सी कि आगली ज़िन्दगी ना सौ तिन्हा सौत भाई मौंझै कौस री लाड़ी होणी? किबैकि तिन्है सैभी भाइयै तेसा सैंघै ब्याह केरू ती ।
\v 29 यीशुऐ तिन्हा बै जवाब धिना, “तुसै भूल केरा सी किबैकि तुसै शास्त्र होर परमेश्वरै री शक्ति बै नी ज़ाणदै ।”
\v 30 तुसै ऐसा गलाबै स़मझ़ा कि तेसा आगली ज़िन्दगी ना तिन्हा लोका ब्याह-शादी नी केरनी होर ना तौखै ब्याह ना देइणा । बल्कि तिन्हा स्वर्गदूता साही होणा ।
\v 31 मूँऐ दै ज़िन्दै होणै रै बारै न परमेश्वरै की बोलू सा कि तुसै नी पौढ़ू कि,
\v 32 ‘हाँऊ अब्राहमा रा परमेश्वर सा, इसहाका रा परमेश्वर सा होर याकूबा रा परमेश्वर सा । ’ सौमूँऐ दै रा नी बल्कि ज़िन्दै रा परमेश्वर सा ।” 
\v 33 ज़ैबै लोकै ऐ शुणू ता ते तेइरै उपदेश शुणिया बड़ै हैरान हुऐ ।
\s सेभी न बडी आज्ञा
\p
\v 34 ज़ैबै फरीसियै शुणू कि यीशुऐ सदूकी लोका च़ुप कराऐ ता सब कट्ठा हुऐ ।
\v 35 तिन्हा ना एकी यहूदी धर्मविधि ज़ाणनू आल़ै यीशु बै फसाणै री सोच़ा सैंघै तेइना पुछ़ू,
\v 36 ..“गुरू, व्यवस्था ना सैभी ना बड़ा हुकम कुण सा?”
\v 37 यीशुऐ तेइबै बोलू, “तू आपणै प्रभु परमेश्वरा सैंघै आपणै पूरै मनै, पूरी आत्मा होर सारी बुद्धि सैंघै झ़ुरी केर ।”
\v 38 ऐ सैभी ना पैहला होर सैभी ना बड़ा हुकम सा । 
\v 39 ऐण्ढाऐ दुजा हुक ऐ सा, “ज़ैण्ढा तू आपू बै झ़ुरा सा तैण्ढा तू आपणै पड़ेशी सैंघै बी झ़ुरी केर ।”
\v 40 सारी व्यवस्था होर भविश्यवक्तै रै ग्रँथ इन्हा दूई हुकमा पैंधै टिकै सी ।
\s मसीह कुणी रा शोहरु सा?
\p
\v 41 ज़ैबै फरीसी कट्ठै ती ता यीशुऐ तिन्हा ना पुछ़ू,
\v 42 “मसीह रै बारै ना तुसै की सोच़ा सी कि सौ कौस रा बेटा सा?” तिन्है तेइबै बोलू, “दाऊदा रा ।”
\v 43 यीशुऐ तिन्हा बै बोलू, “दाऊद तैबै आत्मा ना भौरूइया तेइबै प्रभु किबै बोला सा?”
\v 44 प्रभुऐ मेरै प्रभु बे बोलू, मेरी दैहिणी धिरै बेश ज़ैबै तक कि हाँऊ तेरै दुश्मना बै तेरै अधीन नी केरनू ।”
\v 45 ज़ैबै दाऊदै तेइबै प्रभु बोलू ता सौ तेइरा बेटा कैण्ढै होई सका सा?
\v 46 कोई बी जवाब नी देई सकै होर न तैदी ना बाद कोई बी यीशु ना किच़ पुछ़णै री हिम्मत केरी सकै ।
\c 23
\s शास्त्री होर फरीसी न साबधान
\p
\v 1 यीशुऐ आपणै च़ेलै होर भीड़ै रै लोका बै बोलू,
\v 2 “यहूदी धर्मविधि ज़ाणनू आल़ै होर फरीसी मूसै री गद्दी पैंधै बेठै दै सी ।”
\v 3 ते ज़ेकिछ़ बी बोललै तेथा पैंधै च़लेइत् होर तेथा बै मनेइत् । पर ज़े ते केरा सी तेथा बै हेरीत् केरदै किबैकि ते बोला सी पर केरदै नी ।
\v 4 ते लोकै री कोन्हा पैंधै एतरा बोझ़ पा सी कि ते तुंई बै च़ैकिया च़ैली नी सकदै पर आपू ते तेथा बै गुठियै लाइया बी सकाणा नी च़ाँहदै ।
\v 5 ते शोभलै कोम एथै री तक केरा सी कि लोका तिन्हा बै हेरलै । ते आपणै ताबीज़ा बै चौउड़ा होर कुरतै री झ़ालरा बै बड़ा तुंई री तक केरा सी कि लोका तिन्हा बै धर्मात्मा समझ़लै ।
\v 6 ते सभा ना ज़ाइया उथड़ी-उथड़ी ज़ैग्हा ना ज़ाइया बेशा सी ।
\v 7 बज़ारा ना ते लोका ना आपणा आदर चाहा सी कि ते तिन्हा बै नमस्कार केरलै होर तिन्हा बै गुरू बोललै ।
\v 8 पर तुसै लोका ना आपू बै गुरू हेरीत् बोलणै दयाँदै किबैकि तुसरा सच्च़ा गुरू ता बस एकै सा होर तुसै सारै भाई-बैहण सी ।
\v 9 धौरती पैंधै लोका बै तुसै आपू बै बापू हेरीत् बोलणै देंदै किबैकि तुसरा बस एकै बापू सा ज़ो स्वर्गा ना सा ।
\v 10 होर लोका ना आपू बै स्वामी हेरीत् बोलणै दयाँदै किबैकि तुसरा बस एकै स्वामी सा होर सौ मसीह सा ।
\v 11 तुसा सैभी ना महान् माह्णू सौ सा ज़ुण तुसरा सेवक बणला ।
\v 12 ज़ुण आपणै-आपू बै बड़ा बणाला तेई होछ़ै केरिना होर ज़ुण आपणै-आपू बै होछ़ा बणाला तेई बड़ै केरिना ।
\s शास्त्री होर फरीसी रै पाखण्ड
\p
\v 13 “हे कपटी शास्त्री होर फरीसी लोको! लानत् सा तुसा पैंधै, तुसै माह्णू री तैइयैं स्वर्गा रा दुआर बन्द केरा सी । तुसै न ता आपू तेई दुआरै आन्घै जान्दै न तिन्हा माह्णू बै ज़ाणै देंदै ।”
\v 14 “ओ कपटी शास्तरी होर फरीसी लोको, लानत् सा तुसा पैंधै किबैकि तुसै विधवै री सम्पति बै हड़प केरा सी । तुसै लोका ना रिहाणै री तैंइयै बड़ी-बडी प्रार्थना केरा सी । एथै री तैंइयै तुसाबै बोहू सज़ा मिलणी ।”
\v 15 “हे कपटी शास्त्री होर फरीसी लोको लानत् सा तुसा पैंधै । तुसै कौसी बै आपू धिराबै फेरनै री तैंइयै सारै पाणी होर धौरती ना घूमा सी । ज़ैबै सौ तुसा धिराबै फिरा सा ता तुसै तेइबै दुगणै नरकै रै भागीदार बणा सी ।”
\v 16 “हे काणै धर्मगुरूओ! लानत् सा तुसा पैंधै ज़ो बोला सी कि अगर कोई मन्दिरै री कसम खाला ता किच्छ़ै नी पर अगर कोई मन्दिरै रै सुनै री कसम खाला ता तेई कसम पूरी केरनी पौई ।
\v 17 “हे मूर्ख होर काणै लोको! बड़ा कुण सा? सुना या मन्दिर ज़ुणियै कि सुना शुद्ध होआ सा ।”
\v 18 तुसै ऐ बी बोला सी, “अगर कोई वेदी री कसम खाला ता किच्छ़ै नी पर ज़ुण वेदी पैंधै च़ढ़ाउदी दी च़ीज़ै री कसम खा सा तेई स कसम पूरी केरनी पौई ।”
\v 19 “ओ काणै लोको, बड़ा कुण सा? वेदी पैंधै च़ढ़ाइदी च़िज़ा कि स वेदी ज़ुणियै कि ते च़ढ़ाईदी च़ीज़ा शुद्ध होआ सी ।”
\v 20 अगर कोई वेदी री कसम खा सा ता स वेदी सैंघै तिन्हा च़िज़ै री बी कसम खा सा ।
\v 21 ज़ुण मन्दिरै री कसम खा सा सौ मन्दिरा सैंघै मन्दिरा आन्ध्रली च़िज़ै री बी कसम खा सा ।
\v 22 ज़ुण स्वर्गै री कसम खा सा सौ परमेश्वरै रै सिंहासना सैंघै तेथा पैंधै बेठै दै री बी कसम खा सा ।
\v 23 हे कपटी धर्मगुरूओ होर फरीसी लोको लानत् सा तुसा पैंधै; तुसै पदीनै, सौंफ होर ज़ीरै रा दशवाँस ता देआ सी पर विधि री ते ज़रूरी गल्ला तुसै छ़ौड़ी धिनी सी । ज़रूरी ऐ सा कि तुसै तिन्हा गल्ला बै बी पूरी केरदै ।
\v 24 ओ काणै धर्मगुरूओ, तुसै मच्छरा बै ता छ़ाना सी पर ऊँटा बै निंगा सी ।
\v 25 हे कपटी धर्मगुरू होर फरीसी लोको, लानत् सा तुसा पैंधै; तुसै कटोरै होर थाई बै बाहरै ना ता माँज़ा सी पर भीतरै ना ते मैली होआ सी ।
\v 26 ओ काणै फरीसी लोको, पहिलै कटोरै होर थाई बै भीतरै ना माँज़ा कि ते बाहरै ना बी साफ होली ।
\v 27 हे कपटी धर्मशास्त्री होर फरीसी लोको, लानत् सा तुसा पैंधै, तुसै च़ूनै लेसुईदी कब्रा साही सी ज़ो बाहरै ना ता साफ हेरिया सी पर भीतरै मुर्दै रै हाड़कै होर गन्दगियै लाइया भौरुइदी सी ।
\v 28 एसा रीतियै तुसै बी माह्णू बै बाहरै ना ता धर्मी हेरिया सी पर भीतरै कपट होर बुरै-बुरै विच़ारै लाइया भौरूऐदै सी ।
\s शास्त्री होर फरीसी पेन्धे दण्डै री भविश्यवाणी
\p
\v 29 हे कपटी धर्मशास्त्री होर फरीसी लोको लानत् सा तुसा पैंधै, तुसै भविष्यवक्तै री कब्रा बै सज़ा सी होर धर्मी लोकै री तैंइयै कब्रा बै बणा सी ।
\v 30 होर बोला सी, अगर आसै दादू-बा रै बौगतै ना होंदै ता भविष्यवक्तै री हत्या ना तिन्हा सैंघै साँझ़ा नी ती होणा ।
\v 31 एसा रीतियै ता तुसै आपणी तैंइयै गवाही आपै देआ सी कि तुसै भविष्यवक्तै रै खूनी री सन्तान सी ।
\v 32 तुसै आपणै दादू-बा रै पापा रा घड़ोलू भौरा ।
\v 33 हे कीड़ै साही चापलूस लोको, तुसा नरकै री सज़ा ना कींहाँ बच़णा?
\v 34 ऐबै तुसै शुणा, हाँऊ तुसा हाग्गै भविष्यवक्ता, बुद्धिमान होर धर्मविधि ज़ाणनू आल़ै बै भेज़ा सा; होर तुसा तिन्हा ना केतरै ता मारनै होर क्रूसा पैंधै च़ढ़ाणै होर आपणी सभा ना कोड़ै लाइया मारनै होर एकी ग्राँ ना दूजै ग्राँ बै भगाणै ।
\v 35 धर्मी हाबिल ना लेइया बिरिक्याह रै बेटै जकर्याह तक ज़ो कि तुसै मन्दिर होर वेदी रै बिच़ा ना मारै ती होर ज़ेतरै धर्मी लोका रा खून एसा धौरती पैंधै हुआ सा सौ तुसरी मुँडी पैंधै पौड़ना ।
\v 36 हाँऊ तुसाबै सच़ बोला सा, ए सारी गल्ला एई बौगतै रै लोका पैंधै पौड़नी ।
\s यरुश्लेमा री तेंईये दुःख
\p
\v 37 हे यरूशलेम! तू ज़े भविष्यवक्ता बै मारा सा होर तिन्हा बै पाथरै लाइया मारा सा ज़े त आग्गै भेज़िया सी । केतरी बार मैं चाहू कि ज़ैण्ढै मुर्गी आपणै बचच़ै बै आपणै पँखा हेठै कठा केरा सा हाँबी तेरै शोहरू बै कठा केरनू पर तैं नी चाहू ।
\v 38 हेरा, तुसरा घौर तुसरी तैंइयै खाली छ़ौड़िया सा ।
\v 39 किबैकि हाँऊ तुसाबै बोला सा कि ऐबै ना लेइया ज़ैबै तक तुसै नी बोललै कि, “धन्य सा सौ ज़ो प्रभु रै नाँ ना एज़ा सा तैबै तक तुसा हाँऊ कदी बी नी हेरना ।
\c 24
\s मंदिरा रै नाशा री भविश्यवाणी
\p
\v 1 ज़ैबै यीशु मन्दिर छ़ौड़िया ज़ान्दै लागै ती ता तेइरै च़ेलै मन्दिरै री बनावट रिहाणै री तैंइयै तेई हाग्गै आऐ ।
\v 2 यीशुऐ तिन्हा बै बोलू, “कि तुसै ऐ सब नी हेरदै? हाँऊ तुसाबै सच़ बोला सा, औखै एकी पाथरा पैंधै दूजा पाथर नी रौहणा ज़े ढाईणा नी ।
\s दुःख होर क्लेश
\p
\v 3 ज़ैबै सौ जैतून ढौगा पैंधै बेठा ती ता च़ेलै तेई हाग्गै एज़िया बोलू, आसा बै दैस कि ए गल्ला कैबै होणी होर तेरै एणै री की निशाणी होणी? होर दुनियै रै अन्त होणै री की निशाणी होणी?
\v 4 यीशुऐ तिन्हा बै जवाब धिना, होशियार रौहा कि कोई तुसाबै भरमाला नी ।
\v 5 किबैकि बोहू ऐण्ढै हौणै ज़ुणी मेरै नाँ ना एज़िया बोलणा कि हाँऊ मसीह सा होर तिन्हा बोहू सारै लोका भरमाणै ।
\v 6 तुसा लड़ाई-झ़गड़ै री गल्ला शुणनी पर तुसै घबराँदै हेरीत् किबैकि इन्हरा होणा ज़रूरी सा पर तेई बौगतै अन्त नी होणा ।
\v 7 किबैकि ज़ाति-ज़ाति आपू ना लड़ीना, एकी राज्य होरी राज्य सैंघै लड़ीना, ज़ैग्हा-ज़ैग्हा अकाल पौड़ना होर ज़ौज़री होणी ।
\v 8 इन्हा सारी गल्ला सैंघै दु:खै री शुरूआत होणी ।
\v 9 तैबै तिन्हा दु:ख देणै री तैंइयै तुसै ढौकणै द्याणै होर तिन्हा तुसै मारनै होर सब ज़ाति रै लोका मेरै नाँ री वजहा ना तुसा सैंघै बैर रखणा ।
\v 10 तैबै बोहू सारै लोका ठोकरा खाणी होर एकी-दूजै सैंघै बैर रखणा ।
\v 11 बोहू सारै झ़ूठै भविष्यवक्ता खड़ै होणै होर तिन्हा बोहू सारै लोका भरमाणै ।
\v 12 होर अधर्म बढ़नै रै री वजहा ना बोहू सारै लोकै री झ़ुरी ठण्डी होणी ।
\v 13 पर ज़ो अन्त होणै तक धीरज़ रखला तेही रा उद्धार होणा ।
\v 14 होर परमेश्वरै रै राज्य रा शुभ सँदेश सारी दुनिया ना प्रचार केरिना कि सब ज़ाति पैंधै गवाही होली तैबै अन्त होणा ।
\s महासंकटा री शुरुआत
\p
\v 15 दानिय्येल भविष्यवक्तै ज़ुणी उजाड़नू आई च़ीज़ै रै बारै ना चर्चा केरी ती ज़ैबै तुसै तेसा च़ीज़ा बै च़ोखी ज़ैग्हा ना खड़ी हुईदी हेरलै,
\v 16 तैबै तुसै ज़े यहूदिया ज़िल्लै ना सी तिन्है ढौगा बै भगेईत् ।
\v 17 ज़ो घौरै रै छ़ापरा पैंधै सी ते आपणा समान नेह्णै री तैंइयै नी औसलै ।
\v 18 ज़ो छ़ेता ना सी ते आपणै झिकड़ै नेह्णै री तैंइयै पिछ़ै नी हटलै ।
\v 19 तिन्हा ध्याड़ै ना ज़ै सुज़दी सी होर दुध प्याणू आई सी तिन्हा पैंधै बोहू दु:ख एणू आ सा किबैकि ते ढौगा बै नी भैगी सकदी ।
\v 20 प्रार्थना केरा कि तुसाबै ठण्डै रै मौसमा ना या रामै रै ध्याड़ै ना भगणा नी पौड़ला ।
\v 21 किबैकि तेई बौगतै ऐण्ढा भारी दु:ख होणा ज़ैण्ढा कि सँसारै री शुरूआता ना लेइया औज़ा तक नी हुआ होर नी होणा ।
\v 22 होर अगर ते ध्याड़ै कम नी ती केरिदै ता कोई बी प्राणी नी ती बच़णा पर ज़ो लोका परमेश्वरै चुनै सी तिन्हरी वजहा ना ते ध्याड़ै केरिनै ।
\v 23 तेई बौगतै अगर कोई तुसाबै बोलला कि हेरा मसीह औखै सा कि तौखै सा तुसै वशाह हेरीत् केरदै ।
\v 24 किबैकि झ़ूठै मसीह होर झ़ूठै भविष्यवक्ता उठिया खड़ै होणा होर तिन्हा बड़ै-बड़ै चिन्ह चमत्कार होर अदभुत कोम रिहाणै कि ते परमेश्वरै चुनै दै लोका बै भरमालै ।
\v 25 शुणा, मैं पहिलै ऐ सबकिछ़ तुसाबै बोलू सा । 
\v 26 अगर ते तुसाबै बोललै, हेरा सौ बोणा ना सा ता तुसै बाहरै हेरीत् निकलदै । अगर ते बोललै कि सौ कोठी ना सा ता तुसै वशाह हेरीत् केरदै ।
\v 27 किबैकि ज़ैण्ढै बज़ड़ाह पूर्वा ना पश्चिमा तक च़मका सा तैण्ढाऐ माह्णू रै बेटै रा यानिकी मेरै एणै री बी ऐण्ढी निशाणी होणी ।
\v 28 ज़ौखै लाश होली तौखै इलणी-काऊड़ै बी कठा होणै ।
\s महाणु रै बेटे रा दबारा एणा
\p
\v 29 तिन्हा ध्याड़ै रै दु:खा ना बाद सूरज़ निहारा होणा होर ज़ोथा रा प्याशा नी रौहणा, तारै आसमाना ना शौढ़नै होर आसमानै री सारी शक्ति हिलाइणी ।
\v 30 तैबै माह्णू रै बेटै रा यानिकी मेरा चिन्ह आसमाना ना हेरिना । तैबै धौरती रै सैभी कुलै रै लोका छ़ाती पिटणी होर माह्णू रै बेटै बै बड़ी शक्ति सैंघै आसमाना ना बादा पैंधै एन्दै हेरना ।
\v 31 तेई तुरही री बड़ी छ़ेड़ा सैंघै आपणै दूत भेज़णै होर तिन्हा आसमानै रै एकी किनारै ना लेइया होरी किनारै तक च़ारों दिशा ना परमेश्वरै चुनैदै लोका कठा केरनै ।
\s अंजीरा रै बूटे रा उदाहर्ण
\p
\v 32 अँज़ीरै रै बूटै ना ऐ उदाहरण सीखा; ज़ैबै तेई री शाणी नरम होआ सी होर पौचा निकलदै लागा सी ता तुसै ज़ाणा सी कि गर्मी रै ध्याड़ै नेड़ सी ।
\v 33 एसा रीतियै ज़ैबै तुसै इन्हा सैभी गल्ला बै हेरलै, ता ज़ाणी लेआ कि परमेश्वरा रा राज्य नेड़ सा । 
\v 34 हाँऊ तुसाबै सच़ बोला सा, ज़ैबै तक ए सारी गल्ला पूरी नी होली तैबै तक एसा पीढ़ी रा अन्त नी होणा ।
\v 35 आसमान होर धौरती खत्म होई सका सी पर मेरी ए गल्ला कदी बी खत्म नी होणी ।
\s जागदै रौहा
\p
\v 36 तेई ध्याड़ै होर तेसा घड़ी रै बारै ना कोई नी ज़ाणदा न स्वर्गदूत न बेटा पर परमेश्वर बापू ज़ाणा सा । 
\v 37 ज़ैण्ढा नूहै रै ध्याड़ै ना हुआ, तैण्ढाऐ माह्णू रै बेटै रा एणा बी होणा ।
\v 38 किबैकि ज़ैण्ढा जल-प्रलय रै पैहलकै ध्याड़ै ना ज़ुणी रोज़ा तक नूह ज़हाज़ा नी च़ढ़ू तेई ध्याड़ै तक लोका खाँदै-पींदै ती होर तिन्हा ना ब्याह-शादी होआ ती ।
\v 39 होर ज़ैबै तक कि ते प्रलय रै पाणियै नी नेऐ तैबै तक तिन्हा बै किछ़ बी पता नी च़लू; तैण्ढाऐ माह्णू रै बेटै रा एणा बी होणा ।
\v 40 तेई बौगतै दूई लोका छेता ना होणै तिन्हा ना एक नेइणा होर दूजा छ़ौड़ी देइणा ।
\v 41 दूई बेटड़ी चक्की पिशदी होणी तिन्हा ना एक नेईणी होर दूजी छ़ौड़ी देईणी ।
\v 42 ऐबै ज़ागदै रौहा, किबैकि तुसै नी ज़ाणदै कि तुसरै प्रभु कौस ध्याड़ै ना एणा ।
\v 43 पर एसा गल्ला ज़ाणी लेआ कि अगर घौरका मालक ज़ाणदा कि च़ोरा कुणी बौगतै एणा ता स ज़ागदा रौंहदा होर आपणै घौरा ना च़ोरी नी ती होणै देंदा ।
\v 44 तुसै बी त्यार रौहा किबैकि ज़ौस घड़ी रै बारै ना तुसै सोच़दै बी नेई तेसा घड़ीऐ माह्णू रै बेटै बी एणा ।
\s विश्वासयोग्य दास होर दुष्ट दास
\p
\v 45 विश्वासयोग्य होर बुद्धिमान नोकर कुण सा ज़ुण तेई मालकै आपणै नोकरा पैंधै प्रधान बणाऊ कि तिन्हा बै ठीक बौगता ना रोटी देला?
\v 46 धन्य सा सौ नोकर ज़ुणिबै तेइरा मालक ऐण्ढा केरदा हेरा सा । 
\v 47 हाँऊ तुसाबै सच़ बोला सा; तेई मालका स नोकर आपणी सारी सम्पति पैंधै प्रधान बणाणा ।
\v 48 पर अगर सौ दुष्ट नोकर सोच़ला कि मेरै मालकै रै एणै ना देर सा,
\v 49 होर आपणै सैंघी नोकरा बै मारदा लगला होर पियक्कड़ लोका सैंघै खाला-पीला,
\v 50 ता तेई नोकरा रा मालक ऐण्ढै ध्याड़ै ना एला ज़ुणी रै बारै ना स नोकर ज़ाणदा बी नी ।
\v 51 होर ऐण्ढै बौगतै कि स नी ज़ाणदा होर तेई मालका स नोकर झ़िड़का देइया तेइरा हिस्सा कपटी लोका सैंघै ठहराणा । तौखै तेइबै बोहू दु:ख-कष्ट होणा ।
\c 25
\s दस कुंवारी शोहरी रा उदाहरण
\p
\v 1 तैबै स्वर्ग रा राज्य तिन्हा दस कुँवारी साही होणा ज़े आपणी मशाल लेइया दुल्है सैंघै मिलदी निकली ।
\v 2 तिन्हा ना पोंज़ मूर्ख ती होर पोंज़ समझ़दार ती ।
\v 3 मूर्ख तिन्है आपणी मशाला ता आणी पर आपू सैंघै तेल नी आणू ।
\v 4 पर ज़ो समझ़दार ती तिन्है मशाला सैंघै आपणी कुप्पी ना तेल बी भौरू ।
\v 5 ज़ैबै दुल्है रै एणै ना देर हुई ता ते सब सुती ।
\v 6 औधी रातियै धूम मच़ी कि, हेरा दूल्हा एन्दा लागा सा तेई सैंघै मिलणै री तैंइयै च़ौला ।
\v 7 तैबै ते दस कुँवारी आपणी-आपणी मशाला बै ठीक केरदी लागी ।
\v 8 मूर्ख तिन्है समझ़दार तिन्हा कुँवारी बै बोलू, आपणे तेला ना किछ़ तेल आसा बै बी देआत् किबैकि आसरी मशाला हिशदी लागी सी ।
\v 9 पर समझ़दार तिन्है कुँवारियै जवाब धिना, ऐ तेल आसरी होर तुसरी तैंइयै पूरा नी होणा । भला ता ऐ सा कि तुसै तेल बेच़णू हागै ना लेइया आणा ।
\v 10 ज़ैबै ते तेल लेंदी ज़ान्दी लागी ती ता दूल्हा पुजू होर ज़े त्यार ती ते तेई सैंघै ब्याह रै घौरा बै नौठी होर दुआर बन्द केरूआ ।
\v 11 एथा ना बाद ते होरा कुँवारी बी एज़िया बोलदी लागी, ओ स्वामी आसरी तैंइयै दुआर खोल ।
\v 12 तेइयै जवाब धिना, हाँऊ तुसाबै सच़ बोला सा कि हाँऊ तुसाबै नी ज़ाणदा ।
\v 13 ज़ागदै रौहा किबैकि तुसै ना ता तेई ध्याड़ै बै ज़ाणदै न तेसा घड़ी रै बारै ना ज़ाणदै ।
\s तोड़ै रा उदाहर्ण
\p
\v 14 किबैकि ऐ तेई माह्णू री दशा साही सा ज़ुणियै परदेश ज़ाँदी घेरै आपणी सम्पति आपणै नोकरै रै हवालै केरी ।
\v 15 तेइयै एकी बै पोज़ तोड़ै, दूजै बै दूई होर त्रीजै बै एक तोड़ा धिना । हर एकी बै तिन्हरी समर्थै रै अनुसार धिना होर परदेशा बै नौठा ।
\v 16 ज़ुणी बै पोंज़ तोड़ै मिलै ती तेइयै तुरन्त ज़ाइया तेथा सैंघै लेण-देण केरू होर पोंज़ तोड़ै होर कमौऐ ।
\v 17 एसा रीतियै ज़ुणी बै दूई मिलै ती तेइयै दूई होर कमौऐ ।
\v 18 पर ज़ुणी बै एक मिलू ती तेइयै ज़ाइया माटा कोतू होर तेइबै मिलूदा स एक तोड़ा तेई माटै ना पौथू ।
\v 19 बोहू ध्याड़ै बाद तिन्हा नोकरा स माक आऊ होर तिन्हा ना लेखा लेंदा लागा ।
\v 20 ज़ुणी बै पोंज़ तोड़ै मिलै ती तेइयै पोंज़ तोड़ै होर आणिया बोलू, स्वामी तैं मुँबै पोंज़ तोड़ै धिनै ती हेर मैं पौंज़ तोड़ै होर कमौऐ ।
\v 21 तेइरै मालकै तेइबै बोलू, हे भरोसै लायक नोकरा तू धनय सा किबैकि तू थोड़ै ज़ेही ना भरोसै लायक रौहू । मूँ तू बोहू च़ीज़ा रा हकदार बणाणा । आपणै मालकै री खुशी ना शामिल हो ।
\v 22 ज़ुणी बै दूई तोड़ै मिलै ती तेइयै बी एज़िया बोलू, हे स्वामी तैं मुँबै दूई तोड़ै धिनै ती हेर मैं दूई होर कमौऐ ।
\v 23 तेइरै मालकै तेइबै बोलू, हे भरोसै लायक नोकरा तू धन्य सा किबैकि तू थोड़ै ज़ेही ना बी भरोसै लायक बणी रौहू । आपणै मालकै री खुशी ना शामिल हो ।
\v 24 तैबै ज़ुणी बै एक तोड़ा मिलू ती तेइयै एज़िया बोलू, हे स्वामी हाँऊ तौभै ज़ाणा सा कि तू बड़ा कठोर माह्णू सा ।  तू ज़ौखै नी बाँहदा तौखै ना काटा सा । 
\v 25 हाँऊ डौरू होर ज़ाइया तेरा तोड़ा माटै ना पौथिया रैखू । हेर ज़ो तेरा सा सौ ऐ सा । 
\v 26 तेइरै मालकै तेई नोकरा बै जवाब धिना, हे दुष्ट होर आलसी नोकरा; ज़ैबै तू ज़ाणा ती कि हाँऊ ज़ौखै नी बाँहदा तौखना काटा सा होर ज़ौखै नी शेटदा तौखना कठा केरा सा,
\v 27 तैबै तैं मेरा रपेइया सरार्फै बै किबै नी धिना कि हाँऊ एज़िया तिन्हा ना ब्याज़ा समेत लेंदा ।
\v 28 एई तोड़ै बै एई आग्गै ना वापस लेआत् होर ज़ुणी आग्गै दस सी तेइबै देआत् ।
\v 29 किबैकि ज़ौस आग्गै सा तेईबै होर देईणा होर तेई हाग्गै बोहू होणा पर ज़ुणी हाग्गै नी ऑथी तेइना सौ बी वापस लेईणा ज़ो तेई आग्गै सा । 
\v 30 एई नक्कमै नोकरा बै बाहरै निहारै न शेटा ज़ौखै एई बै बोहू दु:ख होर कष्ट सौहणा पौऊ ।
\s न्याय रा ध्याड़ा
\p
\v 31 ज़ैबै माह्णू रा बेटा आपणी महिमा ना एला होर सैभै स्वर्गदूत तेई सैंघै एलै ता तेई आपणी महिमै री राज़गद्दी पैंधै बेशणा ।
\v 32 होर सब ज़ाति तेई सामनै कठा केरिनी । ज़ैण्ढा फुआल भेड़ा बै बौकरी ना अलग केरा सा तैण्ढाऐ तेई ते एकी होरी ना अलग केरनै ।
\v 33 होर तेई भेड़ा आपणी दैहिणी धिरै होर बौकरी बाँउई धिरै खड़ी केरनी ।
\v 34 तैबै राजै आपणै दैहिणी धिरलै तिन्हा बै बोलणा, ओ मेरै बापू रै धन्य लोको, एज़ा तेई राज्य रै हकदार बैणा ज़ो सँसारै रै शुरूआती ना लेइया तुसरी तैंइयै त्यार केरू सा । 
\v 35 किबैकि हाँऊ भूखा ती होर तुसै मुँबै खाणै बै धिना, हाँऊ शोखुआ ती तुसै मूँ ना पाणी प्याऊ, हाँऊ परदेशी ती तुसै हाँऊ आपणै घौरा ना रौहणै धिना ।
\v 36 हाँऊ नँगा ती तुसै मुँबै झिकड़ै धिनै, हाँऊ बिमार ती तुसै मेरा ध्यान डाहू, हाँऊ बन्दी घौरा ना ती तुसै मूँबै मिलदै आऐ ।
\v 37 तैबै धर्मी लोका तेइबै जवाब देणा, हे प्रभु आसै कैबै तू भूखा हेरू होर त ना रोटी ख्याई? आसै कैबै तू शोखा हेरू होर त ना पाणी प्याऊ?
\v 38 आसै तू कैबै परदेशी हेरू होर आपणै घौरा ना रौहणै धिना? आसै कैबै तू नँगा हेरू ज़ो तौभै झिकड़ै धिनै?
\v 39 आसै कैबै तू बीमार हेरू होर बन्दी घौरा ना हेरू ज़ो तौभै मिलदै आऐ?
\v 40 तैबै राज़ै तिन्हा बै जवाब देणा, हाँऊ तुसाबै सच़ बोला सा कि तुसै वशाह केरनू आऐ मौंझ़ै होछ़ै ना होछ़ै भाई सैंघै ज़े बी केरू स मूँ सैंघै केरू ।
\v 41 तैबै तेई बाँउई धिरलै तिन्हा बै बोलणा, ओ श्रापित लोको, मूँ हाग्गै ना फेटै नरकै री तेसा औगी बै ज़ात ज़े मैं शैतान होर तेइरै दूतै री तैंइयै त्यार केरी सा । 
\v 42 किबैकि हाँऊ भूखा ती तुसै मुँबै खाणै बै नी धिना, हाँऊ शोखा ती तुसै मूँ ना पाणी नी प्याऊ ।
\v 43 हाँऊ परदेशी ती तुसै हाँऊ आपणै घौरा ना नी रौहणै धिना । हाँऊ नँगा ती तुसै मुँभै लाणै बै झिकड़ै नी धिनै । हाँऊ बीमार ती होर बन्दी घौरा ना ती पर तुसै मुँभै मिलदै नी आऐ ।
\v 44 तैबै तिन्हा जवाब देणा, हे प्रभु आसै कैबै तू भूखा, शोखा, परदेशी, नँगा, बीमार होर बन्दी घौरा ना हेरू ज़ो तेरी सेवा टहल नी केरी?
\v 45 तैबै तेई तिन्हा बै जवाब देणा, हाँऊ तुसाबै सच़ बोला सा, तुसै बशाह केरनू आऐ मौंझ़ै होछ़ै ना होछ़ै भाई सैंघै ज़ो नी केरू स मूँ सैंघै बी नी केरू ।
\v 46 होर इन्हा नरकै री सज़ा भुगतणी पर धर्मी माह्णू बै स्वर्गा ना हमेशै री ज़िन्दगी मिलणी ज़ो कदी बी नी खत्म होणी ।
\c 26
\s यीशु रै बरोधा न धोखा धड़ी
\p
\v 1 ज़ैबै यीशुऐ ए सारी गल्ला बोली ता सौ आपणै च़ेलै बै बोलदा लागा,
\v 2 तुसै ज़ाणा सी कि दूई रोज़ा बाद फसह री जाच होणी होर माह्णू रै बेटै क्रूसा पैंधै च़ढ़ाणै री तैंइयै ढौकणै द्याइणा ।
\v 3 तैबै महापुजारी होर लोकै रै पराणियै काइफा नाँ रै बरामदै ना कठा हुऐ ।
\v 4 होर आपू ना विचार केरदै लागै कि आसा यीशु कैण्ढै ढौकणा होर मारना ।
\v 5 पर ते बोला ती कि जाचै रै बौगतै नी, कोइँछ़ै ऐण्ढा नी लोड़ी हुआ कि लोका ना हलचल मच़ली ।
\s बैतनिय्याहा न यीशु रा अभिषेक
\p
\v 6 ज़ैबै यीशु बैतनिय्याह ग्राँ ना एकी कोढ़ी रै घौरा ना ती,
\v 7 ता एक बेटड़ी सँगमरमरै रै भाँडै ना कीमती इत्र लेइया यीशु हाग्गै आई होर ज़ैबै यीशु रोटी खाँदा बेठा ती ता तेइरी मुँडी पैंधै पेरू ।
\v 8 ज़ैबै तेइरै च़ेलै ऐ हेरू ता ते झ़िकुऐ होर बोलू । ऐ इत्र किबै ऐण्ढा बर्बाद केरू?
\v 9 एइबै ता शोभली कीमतियै बेच़िया कँगाला बै बोंडी सका ती ।
\v 10 ऐ ज़ाणिया यीशुऐ तिन्हा बै बोलू, तुसै एसा बेटड़ी बै किबै सता सी? एेसै मूँ सैघै भलाई केरी सा ।
\v 11 कँगाल तुसा सैंघै हमेशा रौहा सी पर मूँ तुसा सैंघै हमेशा नी रौहणा ।
\v 12 तेसै मेरी देही पैंधै ज़े इत्र पेरू सा सौ मेरै पौथिणै री तैंइयै केरू सा ।
\v 13 हाँऊ तुसाबै सच़ बोला सा कि सारी दुनिया ना ज़ौखै बी एसा शोभली खबरा रा प्रचार केरिला तौखै एसा बेटड़ी रै कोमा रा ज़िक्र बी एसरी यादी ना केरिना ।
\s यहूदा इस्क्रोती रा विश्वासघात
\p
\v 14 तैबै बारा च़ेलै मुँझ़ै ना यहूदा इस्करियोति नाँ रै च़ेलै महापुजारी हाग्गै ज़ाइया बोलू,
\v 15 अगर हाँऊ यीशु बै तुसरै हौथै ढौकणै द्यानू ता तुसा मूँभै की देणा? तिन्है तेइबै तीह च़ाँदी रै सिक्कै तोलिया धिनै ।
\v 16 होर स तैदी ना बाद यीशु बै ढौकणै रा मौका तोपदा लागा ।
\s प्रभु- भोज
\p
\v 17 अखमीरी रोटी रै साज़ै रै पहिलै रोज़ै च़ेलै यीशु हाग्गै एज़िया पुछ़दै लागै; तू की चाहा सा कि आसै तेरी तैंइयै फसह री रोटी खाणै री तैंइयै त्यारी केराऊँ?
\v 18 यीशुऐ बोलू, तुसै ग्राँ बै ज़ात् तौखै तुसाबै एक माह्णू मिलणा । तुसै तेई हाग्गै ज़ाइया बोलीत् कि, गुरू बोला सा कि मेरा बौगत नेड़ आऊ सा । मूँ आपणै च़ेलै सैंघै तेरी हाग्गै साज़ा मनाणा ।
\v 19 च़ेलै ऐ गल मैनी होर फसह रा साज़ा त्यार केरू ।
\v 20 सोनकी घेरै यीशु आपणै बारा च़ेलै सैंघै रोटी खाणै री तैंइयै बेठा ।
\v 21 ज़ैबै ते फसह री रोटी खाँदै लागैदैं ती ता यीशुऐ बोलू, हाँऊ तुसाबै सच़ बोला सा कि तुसा मुँझ़ै ना एकि हाँऊ ढौकणै द्याणा ।
\v 22 एसा गला शुणिया ते च़ेलै ऊदास हुऐ होर हर एक च़ेला पुछ़दा लागा, हे गुरू कि हाँऊ ता नी?
\v 23 यीशुऐ जवाब धिना, ज़ुणियै मूँ सैंघै थाई ना हौथ पाऊ सा तेई हाँऊ ढौकणै द्याणा ।
\v 24 माह्णू रै बेटै रै बारै ना ज़े लिखू सा स ता पूरा होणा पर दु:ख ता तेई री तैंइयै सा ज़ुणी माह्णू रा बेटा ढौकणै द्याणा । अगर स माह्णू पैदा नी ती होंदा ता तेइरी तैंइयै ऐ भला होंदा ।
\v 25 तैबै तेइबै ढौकणै द्याणू आऐ यहूदा इस्करियोतियै बोलू, हे गुरू कि स हाँऊ सा?
\s पतरसा रै ना केरने री भविष्यवाणी
\p
\v 26 यीशुऐ तेइबै बोलू, तैं बोलू: तैबै यीशुऐ रोटी च़ेकी होर प्रार्थना केरिया चोड़ी होर च़ेलै बै देंदी घेरै बोलू, एसा बै खात् ऐ मेरी देह सा ।
\v 27 तैबै यीशुऐ कटोरा च़ेकू होर प्रार्थना केरिया च़ेलै बै देंदी घेरै बोलू, तुसै सैभियै एई कटोरै ना पीआ ।
\v 28 किबैकि ऐ वायदै रा सौ लोहू सा ज़े बोहू लोकै रै पापै री माफी री तैंइयै बहाइणा ।
\v 29 हाँऊ तुसाबै सच़ बोला सा कि मूँ ऐ दाखरस तेई ध्याड़ै तक कदी बी नी पीणा ज़ैबै तक कि हाँऊ परमेश्वर बापू रै राज्य ना तुसा सैंघै नोंऊँआ नी पीनू ।
\v 30 तैबै ते फसह रा भजन गाइया जैतून ढौगा पैंधबै नौठै ।
\s ग्तसमनी न प्रार्थना
\p
\v 31 तैबै यीशुऐ तिन्हा बै बोलू, तुसा सैभी औज़ राती मेरै कारण ना ठोकर खाँणी किबैकि ऐ लिखू सा कि मूँ फुआल मारना होर छ़ुण्डै री भेड़ा तितर-बितर होणी ।
\v 32 पर मूँ ज़िन्दै होणै ना बाद तुसा ना पैहलै गलीला बै ज़ाणा ।
\v 33 पतरसै तेइबै बोलू, अगर सारै तेरै बारै ना ठोकर खालै ता खालै पर मूँ ठोकर नी खाणी ।
\v 34 यीशुऐ तेइबै बोलू, हाँऊ तौभै सच़ बोला सा औज़ राती मुर्गै रै बाँग देणै ना पहलै त त्रा बार मेरा नाँह केरना कि तू मुँभै नी ज़ाणदा ।
\v 35 पतरसै तेइबै बोलू, अगर मुँभै त सैंघै मौरना बी पौड़ला तैबै बी मूँ नी मुकरना । होरा सैभी च़ेलै बी ऐण्ढा बोलू ।
\s यीशु रा धोखे सेंघे ढोकिणा
\p
\v 36 तैबै यीशु आपणै च़ेलै सैंघै गतसमनी ज़ेग्हा बै आऊ होर आपणै च़ेलै बै बोलू कि तुसै औखै बेशा होर मूँ आगै ज़ाइया प्रार्थना केरनी ।
\v 37 यीशुऐ पतरस होर जब्दी रै दूई बेटै आपू सैंघै नेऐ । तैबै यीशु उदास होर व्याकउल होंदा लागा ।
\v 38 तैबै यीशुऐ च़ेलै बै बोलू, मेरा ज़ीऊ बोहू उदास सा औखै तक कि मेरै प्राण निकलदै लागै सी । तुसै औखै ठहरा होर मूँ सैंघै ज़ागदै रौहा ।
\v 39 तैबै स थोड़ा आगै ज़ाइया टुँबड़ा पौड़ू होर प्रार्थना केरदा लागा, हे मेरै बापू, अगर होइ सका सा ता एसा दु:खै री घड़ी मूँ ना दूर केरा पर तैबै बी मेरी नी पर तुसरी इच्छा पूरी लोड़ी हुई ।
\v 40 तैबै तेइयै एज़िया आपणै च़ेलै सोंदै हेरै होर पतरसा बै बोलू, कि तुसै एक घड़ी बी मूँ सैंघै ज़ागी नी सकै?
\v 41 ज़ागदै रौहा होर प्रार्थना केरदै रौहा कि तुसै परीक्षा ना नी लोड़ी पौड़ै ।
\v 42 तैबै यीशुऐ दूजी बार ज़ाइया प्रार्थना केरी; हे मेरैपरमेश्वर बापू अगर ऐ दु:ख मेरै भुगतै बगैर नी हटी सकदा ता तेरी इच्छा पूरी लोड़ी हुई ।
\v 43 तैबै यीशुऐ एज़िया ते च़ेलै भी सुतै दै हेरै किबैकि तिन्हरी औछी नींजै लाइया भौरूइदी ती ।
\v 44 होर तिन्हा छ़ौड़या भी नौठा होर सौहै गल बोलिया त्रीजी बार प्रार्थना केरी ।
\v 45 तैबै तेइयै एज़िया आपणै च़ेलै बै बोलू, ऐबै सोंदै रौहा होर वशाँ केरा: हेरा स घड़ी आई होर माह्णू रा बेटा पापी रै हौथै ढोकिणा ।
\v 46 उठा च़ौला, मुँभै ढौकणै द्याणू आल़ा नेड़ पुजू सा ।
\s बड़ी सभा रै सामणै यीशु
\p
\v 47 यीशु बोलदा लागा ती कि यहूदा ज़े बारा च़ेलै मुँझ़ै एक ती सौ आऊ होर तेई सैंघै महापुजारी होर पराणियै री भीड़ तलवारी होर शोठै लेइया आई ।
\v 48 यहूदै तिन्हा बै बोलू ती कि ज़ुणी बै हाँऊ माँकी देनू तुसै तेइबै ढौकेइत् ।
\v 49 होर तुरन्त यीशु हाग्गै एज़िया बोलू, हे गुरू नमस्कार होर तेइबै माँकी धिनी ।
\v 50 यीशुऐ तेइबै बोलू, हे सैंघी ज़ुणी कोमै री तैंइयै तू आऊ सा तेइबै केर । तैबै तिन्है एज़िया यीशु ढौकू ।
\v 51 होर यीशु रै एकी च़ेलै आपणी तलवारी सैंघै एकी सिपाही रा कोन काटू ।
\v 52 तैबै यीशुऐ तेइबै बोलू, आपणी तलवार बन्द रख किबैकि ज़ो तलवार च़ला सी तिन्हा सैभी तलवारीरियै लाइया नाष्ट केरिना ।
\v 53 कि तू नी समझदा कि हाँऊ आपणै परमेश्वर बापू हाग्गै विनती केरी सका सा होर तेई तुसा नी बी ज़ादै स्वर्गदूत ऐभै मूँ हाग्गै भेज़णै?
\v 54 पर पवित्र शास्त्रै री गला रा पूरा होणा ज़रूरी सा ।
\v 55 तेसा घड़ियै यीशुऐ भीड़ै रै लोका बै बोलू, कि तुसै तलवारी होर डँडै लेइया मुँभै डाकू साही ढौकणै री तैंइयै आऐ सी? हाँऊ हर रोज़ मन्दिरा ना तुसा सामनै उपदेश देआ ती पर तुसै हाँऊ नी ढौकू ।
\v 56 पर ऐ सब एथै री तक हुआ कि भविष्यवक्तै रै वचन पूरै होलै । तैबै सब च़ेलै तेइबै छ़ौड़या भैगै ।
\s पतरसा रा ना केरना
\p
\v 57 तिन्है यीशु ढौकिया कैफा नाँ रै, महापुजारी हाग्गै नेऊ ज़ौखै धर्मविधि ज़ाणनू आल़ै होर पराणियै कठा हुऐ ती ।
\v 58 होर पतरस तेइ पिछ़ै-पिछ़ै महापुजारी रै बराँडै तक नौठा होर भीतरै ज़ाइया पहरैदारा सैंघै नतीज़ै हेरदा बेठा ।
\v 59 महापुजारी होर सारी सभा यीशु बै मारनै री तैंइयै तेइरै खिलाफ झ़ूठी गुआही देणै री तैंइयै त्यार ती ।
\v 60 पर बोहू सारी झ़ूठी गुआही सैंघै बी यीशु पैंधै दोष साबित नी हुआ ।
\v 61 आखिरा ना दूई माह्णुऐ एज़िया बोलू, हाँऊ परमेश्वरै रै मन्दिरा बै ढाई सका सा होर त्राई रोज़ा ना बणाई सका सा ।
\v 62 तैबै महापुजारियै खड़ै होइया बोलू, कि तू कोई जवाब नी देंदा? ए लोका तेरै खिलाफ की गुआही देआ सी? पर यीशु च़ुपच़ाप रौहू ।
\v 63 महापुजारियै तेइबै बोलू, हाँऊ तौभै ज़िन्दै परमेश्वरै री कसम देआ सा कि अगर तू परमेश्वरा रा बेटा सा ता आसा बै बोल ।
\v 64 यीशुऐ तेइबै बोलू, तैं आपूऐ बोलू बल्कि हाँऊ तुसाबै ऐ बी बोला सा कि ऐबै ना तुसा माह्णू रा बेटा सर्वशक्तिमान परमेश्वरै री दैहिणी धिरै बेठैदै होर आसमानै रै बादलै ना एन्दै हेरना ।
\v 65 तैबै महापुजारियै आपणै झिकड़ै च़िरिया बोलू, एइयै परमेश्वरै री निन्दा केरी सा ऐबै आसा बै गुआही री की ज़रूरत सा?
\v 66 हेरा तुसै ऐबै ऐ निन्दा शुणी । तुसै की समझा सी? तिन्है जवाब धिना, ऐ ज़ानिया मारनै लायक सा ।
\v 67 तैबै तिन्है तेइरै मुँहा बै थुकू, स मुक्कै लाइया मारू होर तेइरै थप्पड़ बाहै,
\v 68 होर बोलू, हे मसीह, भविष्यवाणी केर कि तेरै कुणियै बाही?"
\s पतरसा रा ना केरना
\p
\v 69 पतरस बाहरै बराँडै ना बेठा ती कि एकी बेटड़ियै तेई हाग्गै एज़िया बोलू, तू बी ता गलीला ना यीशु सैंघै ती ।
\v 70 तेइयै सैभी सामनै नाँह केरू कि हाँऊ नी ज़ाणदा कि तू की लागी सा बोलदी?
\v 71 तैबै पतरस बाहरै डेही हाग्गै नौठा ता एकी होरी बेटड़ियै बी तौखै बेठै दै लोका बै बोलू, ऐ बी ता यीशु नासरी सैंघै ती ।
\v 72 तेइयै भी कसम खाइया नाँह केरू कि हाँऊ तेई माह्णू बै नी ज़ाणदा ।
\v 73 थोड़ी देर बाद ज़े लोका तौखै ती तिन्है पतरसा हाग्गै एज़या बोलू, सच़ियै तू बी ता तिन्हा माह्णू ना एक सा किबैकि तेरी बोली तेरा भेद खोला सा ।
\v 74 तैबै सौ कसम खाँदा लागा कि हाँऊ तेई माह्णू बै नी ज़ाणदा होर मुर्गै तुरन्त बाँग धिनी ।
\v 75 तैबै पतरसा बै यीशुऐ बोली दी गल याद आई कि मुर्गै रै बाँग देणै ना पहिलै त मेरा त्रा बार नाँह केरना होर सौ बाहरै ज़ाइया बड़ै दु:खी होइया रोंदा लागा ।
\c 27
\s पिलातुसा रै सामणै यीशु
\p
\v 1 ज़ैबै दोत हुई ता महापुजारी होर लोकै एक होइया यीशु बै मारनै री योजना बणाई ।
\v 2 तिन्है स बोनू होर पिलातुस राज़ै रै हवालै केरू ।
\s यहूदा री आत्महत्या
\p
\v 3 ज़ैबै तेइबै ढौकणै द्याणू आल़ै यहूदै हेरू कि यीशू दोषी ठहराऊ सा ता सौ पछताऊ होर तेइयै ते तीह च़ाँदी रै सिक्कै तिन्हा हाग्गै वापस आणै ।
\v 4 हओर बोलू, मैं मोरनै री तैंइयै एक निर्दोष माह्णू ढौकणै द्याइआ पाप केरू सा ।  तिन्है बोलू, आसरा की सा तूहै ज़ाण ।
\v 5 तैबै तेइयै ते सिक्कै मन्दिरा शेटै होर भैगू होर ज़ाइया आपू बै फाँसी लाई ।
\v 6 महापुजारियै ते सिक्कै आणै होर बोलू, इन्हा सिक्कै रा मन्दिरा ना रखणा ठीक नी ऑथी किबैकि ऐ लोहू री कीमत सा । 
\v 7 तैबै तिन्है आपू ना सलाह केरिया तिन्हा सिक्कै लाइया परदेशी बै पौथणै री तैंइयै खमारा रा एक छेत लेऊ ।
\v 8 एसा वजहा ना तेई छेता बै औज़ा तक लोहू रा छेत बोला सी ।
\v 9 तैबै यिर्मियाह भविष्यवक्तै बोलू दा स वचन पूरा हुआ, कि तिन्है ते तीह सिक्कै वापस लेऐ ज़े इस्राइली लोकै तेइरी तैंइयै देणै केरै ती ।
\v 10 होर ज़ैणढै प्रभुऐ मुँभै हुकम केरू तिन्है लाइया खमारै रै छेतै री कीमत धिनी ।
\s पिलातुसा रै सवाल
\p
\v 11 ज़ैबै यीशु पिलातुस राज़ै सामनै खड़ा ती ता तेइयै यीशु ना पुछू, कि तू यहूदी रा राज़ा सा? यीशुऐ तेइबै बोलू, तू आपूऐ लागा सा बोलदा ।
\v 12 ज़ैबै महापुजारी होर पराणियै तेई पैंधै दोष लाँदै लागै ती ता यीशुऐ किछ़ बी जवाब नी धिना ।
\v 13 तैबै पिलातुसै तेइबै बोलू, कि तू नी शुणदा कि ए लोका तेरै खिलाफ एतरी गुआही देंदै लागै सी?
\v 14 पर यीशुऐ तेइबै एकी गला रा बी जवाब नी धिना । औखै तक कि पिलातुस बी बड़ा हैरान हुआ ।
\s मकाणै रा हुक्म
\p
\v 15 राज़ै रा एक नियम ती कि साज़ै रै ध्याड़ै ना लोकै री तैंइयै स एक कैदी बै छ़ौड़ी सका ती ज़ुणीबै लोका चाहा सी ।
\v 16 तेई बौगतै बरअब्बा नाँ रा एक डाकू कैद ती ।
\v 17 ज़ैबै ते कठा हुऐ ता पिलातुसै तिन्हा बै बोलू, तुसै कुणी बै चाहा सी कि हाँऊ तुसरी तैंइयै छ़ौड़नू? बरअब्बा या यीशु बै ज़ो मसीह सा । 
\v 18 किबैकि पिलातुस ज़ाणा ती कि तिन्है यीशु जलनै री वजहा ना ढौकू ती ।
\v 19 ज़ैबै पिलातुस राज़गद्दी पैंधै बेठा ती ता तेइरी लाड़ियै तेई हाग्गै एक सँदेशा भेज़ू कि तू तेई धर्मी होर सच्च़ै माह्णू सैंघै किछ़ मतेई केरदा । मैं तेइरै बारै ना एक सुपना हेरू सा होर हाँऊ औज़ पूरी ध्याड़ी ना बेचैन रौही ।
\v 20 पर मुख्य पुजारी होर बुज़ुर्ग यहूदी नेतै भीड़ै रै लोका बहकाऐ कि ते पिलातुसा हाग्गै बरअब्बा बै छ़ौड़नै होर यीशु बै मारनै री माँग केरलै ।
\v 21 पिलातुसै तिन्हा ना पुछ़ू, इन्हा दूई ना तुसै कुणी बै चाहा सी कि तुसरी तैंइयै छ़ौड़नू? तिन्है बोलू, बरअब्बा को ।
\v 22 पिलातुसै तिन्हा ना पुछ़ू, ज़ैबै यीशु ज़ुणी बै मसीह बोला सी तेइरा की केरना? सैभियै तेइबै बोलू, यीशु बै क्रूसा पैंधै च़ढ़ा ।
\v 23 पिलातुसै बोलू, किबै तेइयै की बुराई केरी सा? ते होर बी ज़ोरा सैंघै बोलदै लागै, तेइबै क्रूसा पैंधै च़ढ़ा ।
\v 24 तैबै पिलातुसै पाणियै लाइया आपणै हौथ धोऐ होर बोलू, हाँऊ एई धर्मी माह्णू रै लोहू ना निर्दोष सा तुसै ज़ाणा ।
\v 25 सैभी लोकै जवाब धिना, एइरा लोहू आसा पैंधै होर आसरी सन्ताना पैंधै पौड़ला ।
\v 26 तैबै पिलातुसै तिन्हरी तैंइयै बरअब्बा छ़ौड़ू होर यीशु तिन्हरै हवालै केरू कि ते कोड़ै मारिया तेइबै क्रूसा पैंधै च़ढ़ालै ।
\s सपाई द्वारा यीशु री बेईजती
\p
\v 27 तैबै राज़ै रै सिपाहियै स किलै आन्ध्रै नेऊ होर सारी पलटन तेइरैच़ोहू पासै कठा हुई ।
\v 28 तैबै तिन्है तेइरै झिकड़ै उतारै होर तेइरै लाल रँगै रै चमकीलै झिकड़ै लाऐ होर,
\v 29 तेइरै कोंडै रा मुकट बणाइया तेइरी मुँडी पैंधै रखू । तेइरै दैहिणै हौथा ना डँडा धिना होर तेई आगै टुँबड़ै पौड़िया ज़ेमहाराज़ केरिया तेइरा मज़ाक केरदै लागै ।
\v 30 तेई पैंधै थुकू होर तेही डँडै लाइया तेइबै मारदै लागै ।
\v 31 ज़ैबै तिन्है तेइरा ठठा केरू ता तिन्है तेइरै ते लाल झिकड़ै उतारै होर तेइरै तेही रै झिकड़ै लाऐ । तैबै तिन्है स क्रूसा पैंधै चढ़ाणै री तैंइयै नेऊ ।
\s यीशु रा क्रुसा पेन्धे चढ़ाणा
\p
\v 32 बाहरै ज़ाँदी घेरै तिन्हा बै शमौन नाँ रा एक कुरेनी माह्णू मिलू । तिन्है स बेकारा ना ढौकू कि स यीशु रा क्रूस च़ेकला ।
\v 33 ज़ैबै ते गुलगुता नाँ री ज़ैग्हा ना ज़ुणिबै खोपरी री ज़ैग्हा बोला सी पुजै,
\v 34 ता तिन्है यीशु बै पित मलू दा दाखरस पीणै बै धिना पर यीशुऐ स च़खू होर पीणै ना नाँह केरू
\v 35 तैबै तिन्है स क्रूसा पैंधै च़ढ़ाऊ होर चिठी पाइया तेइरै झिकड़ै आपू ना बोंडै ।
\v 36 ते तौखै बेशिया तेइरी पहरैदारी केरदै लागै ।
\v 37 तिन्है तेइरा दोषपत्र तेइरी मुँडी उजी धिरै लाऊ कि, “ऐ यहूदी रा राज़ा सा“ ।
\v 38 तैबै तिन्है तेइरी दैहिणी होर बाँउई धिरै दूई होरा डाकू बी च़ढ़ाऐ ।
\v 39 एणू-ज़ाणू आल़ै मुडी थलाई थलाइया तेइरी निन्दा केरा ती,
\v 40 होर बोला ती, हे मन्दिरा बै ढाणू आऐ होर त्रा रोज़ा ना बणाणू आल़ै आ आपणै-आपू बै ता बच़ा । अगर तू परमेश्वरा रा बेटा सा ता क्रूसा पैंधै ना उतर ।
\v 41 एसा रीतियै महापुजारी होर धर्मविधि ज़ाणनू आल़ै बी ठठा केरिया बोला ती, एइयै होरा ता बच़ाऐ पर ऐ आपू बै नी बच़ाई सकदा ।
\v 42 ऐ त “इस्राइला रा राज़ा सा” । अगर ऐ क्रूसा पैंधै ना उतरला ता आसा विश्वास केरना ।
\v 43 तेइयै परमेश्वरा रा भरोसा रखू सा, अगर स एइबै चाहा सा ता ऐबै एइबै छुड़ाला किबैकि एइयै बोलू ती “हाँऊ परमेश्वरा रा बेटा सा” ।
\v 44 ज़े डाकू तेई सैंघै क्रूसा पैंधै च़ढ़ाऐ ती ते बी तेइरी निन्दा केरा ती ।
\s यीशु रा प्राण छौड़ना
\p
\v 45 दुजै पौहरा ना लेइया त्रीजै पौहरा तक तेई सारै देशा ना निहारा रौहू ।
\v 46 त्रीजै पौहरै यीशुऐ बड़ी ज़ोरा सैंघै बोलू, “एली-एली लमा शबक्तनी? कि हे मेरै परमेश्वर तैं हाँऊ किबै छ़ौड़ू?
\v 47 ज़ो तौखै खड़ै ती तिन्है ऐ शुणिया बोलू, ऐ ता एलियाह बै पुकारदा लागा सा । 
\v 48 तिन्हा मुँझ़ै ना एक ठोर मारिया भैगू होर गुदड़ लेइया स सिरकै ना डबौऊ होर डँडै पैंधै रखिया तेइबै चुशणै बै धिना ।
\v 49 होरियै बोलू, रूका हेरदै कि एलियाह एईबै बच़ा सा कि नी ।
\v 50 तैबै यीशुऐ ज़ोरा सैंघै बोलिया प्राण छ़ौड़ै ।
\v 51 होर शुणा मन्दिरा रा परदा उजै ना लेइया बुनै ढौई च़िरूआ होर तेथै रै दूई टुकड़ै हुऐ होर धौरती ना ज़ौज़री हुई ।
\v 52 औखै तक कि मूँऐदै कई धर्मी लोकै कब्रा खुली होर ते ज़िन्दै हुऐ ।
\v 53 ते कब्रा ना निकतै होर यीशु रै ज़िन्दै होणै ना बाद शैहरा होर ग्राँ ना बोहू सारै ना हेरूऐ ।
\v 54 तैबै सिपाही होर ज़ो तिन्हा सैंघै ती ज़ेकिछ़ हुआ तेथा हेरिया डौरै होर बोलू, “ऐ सच़ियै परमेश्वरा रा बेटा ती” ।
\v 55 तौखै बोहू सारी बेटड़ी गलीला ना यीशु री सेवा केरदी तेई सैंघै आई ती ते दूरा ना हेरदी लागी ती ।
\v 56 तिन्हा ना मरियम मगदलीनी, याकूब होर योसेसै आमा मरियम होर जब्दी रै बेटै री आमा ती ।
\s यीशु रा दफनाया जाणा
\p
\v 57 ज़ैबै सोन हुई ता अरमतियाह ग्राँ रा युसुफ ज़ोकि एक सेठ माह्णू ती होर यीशु रा च़ेला बी ती स आऊ होर पिलातुस राज़ै हाग्गै ज़ाइया यीशु री लाश मुँगी ।
\v 58 पिलातुस राज़ै लाश देणै रा हुकम केरू ।
\v 59 युसुफै लाश नेइया साफ कपड़ै ना लपेटी,
\v 60 होर स नोउँई कब्रा ना रैखी होर कब्रा बाहरै एक बड़ै पाथर डाहिया तौखना नौठा ।
\v 61 मरियम मगदलीनी होर दुजी स मरियम तौखै कब्रा सामनै बेठी ती ।
\s कब्रा पैंधे पौहरा
\p
\v 62 दुजै रोज़ै महापुजारी होर फरीसी पिलातुस राज़ै सैंघै मिलै होर बोलू,
\v 63 महाराज़, तेई भरमाणू आल़ै बोलू सा कि मूँ त्रीजै ध्याड़ी ज़िन्दै होणा ।
\v 64 तुसै हुकम केरा कि आसै त्रा रोज़ा तक कब्रै री पहरैदारी केराऊँ । कोइँछ़ै तेइरै च़ेलै एज़िया तेइरी लाश नी लोड़ी च़ोरी होर लोका बै बोललै कि स ज़िन्दा हुआ सा ।  तैबै ऐ दूजा धोखा पिछ़लै धोखै ना बी बुरा होणा ।
\v 65 पिलातुसै तिन्हा बै बोलू, तुसा हाग्गै ता पहरैदार सी ज़ात् होर आपणी समझ़ै रै मुताबिक पहरैदारी केरा ।
\v 66 तैबै तिन्है पहरैदार नेऐ होर कब्रा ना मोहर लाइया पहरैदारी केरदै लागै ।
\c 28
\s यीशु रा जिन्दा होणा
\p
\v 1 अरामै रै ध्याड़ै बाद तुआरै री दोतियै मरियम मगदलीनी होर दुजी मरियम कब्रा हाग्गै नौठी ।
\v 2 शुणा एक बड़ी ज़ौज़री हुई होर एक स्वर्गदूत तौखै उतरू तेइयै भेटी एज़िया स बड़ा पाथर हटाऊ होर तेई पैंधै बेठा ।
\v 3 तेइरा रूप बज़ड़ाह साही च़मकदा लागा ती होर तेइरै झिकड़ै हिंऊँआ साही शेतै ती ।
\v 4 ते सिपाही ज़े कब्रा रा पैहरा देंदै लागै ती ते डौरै लाइया कोमदै लागै होर मूँऐदै साही हुऐ ।
\v 5 तैबै स्वर्गदूतै तिन्हा बेटड़ी बै बोलू, डौरदी मता; हाँऊ ज़ाणा सा कि तुसै यीशु बै तोपदी लागी सी ज़ो क्रूसा पैंधै च़ढ़ाऊ ती ।
\v 6 सौ औखै नी ऑथी । ज़ैण्ढा तेइयै बोलू ती सौ मौरै ना बाद ज़िन्दा हुआ सा । एजा तेसा ज़ैग्हा बै हेरा ज़ौखै स रैखू ती ।
\v 7 तुसै तुरन्त ज़ात होर तेइरै च़ेलै बै बोला कि सौ ज़िन्दा हुआ सा होर तुसा ना पहलै गलीला बै ज़ाँदा लागा सा ।  तुसा सौ तौखै हेरना । ज़े मैं बोलू तेई बै याद रखेइत् ।
\v 8 ते बेटड़ी तुरन्त यीशु रै च़ेलै बै दैसणै री तैंइयै कब्रा बै छ़ौड़िया नौठी । ते डौरी ती पर खुश ती ।
\v 9 च़ानक यीशु तिन्हा बै मिलू होर बोलू, ओ हो तुसै सी । ते बेटड़ी यीशु हाग्गै आई होर तिन्है यीशु री ज़ोंघा ढौकी ।
\v 10 तैबै यीशुऐ तिन्हा बै बोलू, डौरदी मता मेरै भाई-बन्धु हाग्गै ज़ाइया तिन्हा बै बोला गलीला बै च़ौला तुसा हाँऊ तौखै हेरना ।
\s पौहरेदारा री खबर
\p
\v 11 ते बेटड़ी बौता ना ती कि सिपाही पहरैदार ती तिन्है ग्राँ ना ज़ाइया ऐ घटना मुख्य पुजारी बै दैसी ।
\v 12 तिन्है बुज़ुर्ग यहूदी नेता सैंघै मिलिया एक योजना बणाई । तिन्है सिपाही बै बोहू सारै ढबुऐ देइया बोलू,
\v 13 तुसै लोका बै बोलीत् कि यीशु रै च़ेलै राती ज़ैबै आसै सोंदै लागै ती आऐ होर यीशु री लाश च़ोरिया नेई ।
\v 14 अगर तुसरी ऐ गल राज्यपाला हाग्गै पुजा सा ता आसा स समझ़ाणा होर तुसाबै किछ़ नी होणै देणा  ।
\v 15 पहरैदारै तिन्हा ढबुऐ नेइया तैण्ढाऐ केरू होर ऐ गल यहूदी रै बिच़ा ना एसा रीतिऐ फैली सा । 
\s यीशु रा क्रूसा पैंधे चढ़ाया जाणा
\p
\v 16 तैबै ते ग्यारा च़ेलै तेसा ज़ैग्हा बै नौठै ज़ो ज़ैग्हा यीशुऐ तिन्हा बै दैसी ती ।
\v 17 ज़ैबै तिन्है यीशु हेरू ता तिन्है तेइरी जय जयकार केरी पर कौसी-कौसी बै शक हुआ ।
\v 18 तैबै यीशुऐ तिन्हा हाग्गै एज़िया बोलू, “स्वर्ग होर धौरती रा सारा हक मुँभै धिना सा । 
\v 19 ऐबै तुसै ज़ात् होर सैभी देशै रै लोका बै मेरा च़ेला बणात् होर तिन्हा बै परमेश्वर बापू, बेटै होर पवित्र आत्मै रै नाँ ना बपतिस्मा दैआत् ।
\v 20 तिन्हा बै तिन्हा सारै हुकम मनणा सिखात् ज़ो मैं तुसाबै सीखाई । शुणा, हाँऊ दनियै रै अन्त तक तुसा सैंघै सा । 
