\id JHN JOHN KULVI Bible
\ide UTF-8
\rem Copyright Information: Creative Commons Attribution-ShareAlike 4.0 License
\h यूहन्ना
\toc1 यूहन्ना रा सुसमाचार
\toc2 यूहन्ना
\mt1 JOHN
\mt1 यूहन्ना
\imt परिचय
\io1 यहुन्ने यीशु परमेशवरै रै हमेशा रै वचना रै रूपा न प्रगट केरू, जुणीये "रूपधारण केरिया आसरै बिचा न डेरा केरु l "एसा कताबा न ऐऐस्पष्ट लिखूदा सा, कि ये सुसमाचार एथा री तेंईये लिखू सा कि एथा बै पौड़णु आळै वशाह केरले कि यीशु री यीशु ही वायदा केरु हुन्दा मुक्तिदाता मतलब परमेशवरा बेटा सा, होर ते यीशु पेन्धे बशाह केरने रे दुआरा जिन्दगी पाई सकलै l (20:31) l
\io1 परिचय न यीशु बै परमेशवरै रै वचना रै रुपा न प्रगट केरु सा l तेथा न बाद सुस्माचारा रै पैहले भागा न सौत चमत्कार होर नशाणी रै बारे न लिखू सा तेथा न ये प्रगट होआ सा कि यीशु वायदे रा उधारकर्ता होर मुक्तिदाता सा l दूजा भाग उपदेश वचना रा सा तेथा न ऐ भी दसुदां सा कि कैंढी तैरह किच्छ लोकै यीशु पेन्धे बशाह केरु होर तिन्हरै चेले बणै, जैबै किहोरी लौके तिन्हरा बरोध केरू l 13-17 अध्याय न यीशु बै ढौकणै धियाणै री राती, यीशु बै तिन्हरे चेले सेंघे प्यार -भाव होर क्रुसा पेन्धे चढ़ाणै न पैहली राती, चेले बै' तियार केरने होर तिन्हा बै उत्साहित केरणु आळै यीशु रै वचन पूरी तैरह लिखेंदे सी l आखरी रै अध्याय न यीशु रै ढौकणै होर मुकदमे, तेईरै क्रुसा पेन्धे चढ़ाणै, होर पौथणै होर जिन्दे होणै, होर बादा न चेले सेंघे प्रगट होणै रै बारे न l
\io1 यूहन्ना मसीह रै दुआरा हमेशा री जिन्दगी रै दाना पेन्धे जोर देआ सा l ये एक ऐंढा दान सा ज़े ऐबै शुरु होआ सा होर तिन्हा बै मिला सा,जो यीशु बै बौत, सच्चाई होर जिन्दगी रै रूपा न ग्रहण केरा सी l आत्मिक गैल्ला बै दसणै री तेंईये होर आपणी रोज़ा री जिन्दगी न साधारण चीजा री नशाणी रै रुपा न इस्तेमाल केरले l
\io1 यूहन्ना री एक खास विशेषता सा, जैंढै किपाणी, रोटी, पियाशा, पुआल होर तेईरी भेड़ा, डाल होर तेईरै फौळ l
\iot रूप -रेखा
\io1 परिचय 1:1-8
\io1 युहना बप्तिस्मा देणु आला होर यीशु रै पैहले चेले1:19-51
\io1 यीशु री जनसेवा 2:1-12:50
\io1 यरूशलेमा न आखरी किच्छ रोज 13:1-19-42
\io1 यीशु रा जिन्दा होणा होर तिन्हरा हेरिणा 20:1-31
\io1 उपसंहार : गलीला न दूजी बार बी यीशु रा हेरीणा 21:1-25
\c 1
\s वचन शरीरा न बदलू
\p
\v 1 सेभी न पहलै वचन ती,होर वचनपरमेश्वर रै सैंघैं ती, होर वचन परमेश्वर ती,
\v 2 ऐ पराणै बौक्ता न परमेश्वरा रै सैंघैं ती l
\v 3 सैभ किच्छ तेईरै जरिये पैदा हुआ होर ज़े किच्छ पैदा हुआ सा, तिन्हा न कोई भी चीज तेईरै बगैर पैदा नेई हुई l
\v 4 तैई न जीवन ती होर जीवन माहणु रा पियाशा ती l
\v 5 प्याशा निहारै न चमका सा, होर निहारै सौ ग्रहण नी केरू ओथी (नेई अपनाऊ) l
\v 6 एक माहणु परमेश्वरै री धीरै न एजीया खैडा हुआ जुणी रा नाँ यहुन्ना ती l
\v 7 सौ मैनू गवाई देणै री तेंईऐ आऊ ती कि पियाशै री गवाई दे, किबैकि सारै तैईरै जरिये बशाह आणलै l
\v 8 सौ आपू ता पियाशा नी ओथी, तैबै भी तेई पियाशै री गवाई देणै री तेंईये आऊ ती l
\v 9 सच्चा पियाशा जो हर एक माहणु बै पियाशा केरा सा, दुनिया न ऐणु आला सा l
\v 10 सौ दुनिया न ती होर, दुनिया तैईरै दवारा (जरिये) पैदा हुई, होर दुनिया सौ नेई पछिच्याणु l
\v 11 सौ आपणै घौरा बै आऊ होर तिन्हे आपणै सौ नेई अपनाऊ l
\v 12 पर जेतरै सौ अपनाऊ, तेईऐ तिन्हा बै परमेशवरै रै बेटे होणे रा अधिकार धिन्ना, मतलब तिन्हा बै जूण तेईरै नाँ पांधे बशाह डाहा सी l
\v 13 तै न ता लोहू सेंघे, ना माहणु री इच्छा सेंघे, पर परमेशवरै न पैदा हुए सी l
\v 14 होर बचनै माहणु (शरीर) रा रूप लेऊ होर दया होर सच्चाई ना पुरै होइया आसा रै बिचा न रोहे, होर आसै तिन्हारी एंडी महिमा हेरी, जेंडी बापू रै एकलौते री महिमा l
\v 15 यहुन्नै प्रभु यीशु रै बारै न गवाई धिन्नी, होर जौरे सेंघे बोलु, ऐ सौ ऐ सा जुणीरै बारै न मै दसु ती जो मुं न बाद एंदा लागा सा, सौ मुं न बडा सा किबैकि सौ मुं न पहलै ती l
\v 16 किबैकि तिन्हरा जो अनुग्रह सा आसै सेभीऐ पाऊ सा मतलब दया पांधे दया l
\v 17 किबैकि कनून ता मुसै रै जरिए धिन्ना सा, पर दया होर सच्चाई प्रभु यीशु रै जरिए पूजी l
\v 18 परमेश्वर कोईऐ कदी भी नेई हेरू, ऐकलौता बेटा बापू रै फाड़े न सा तेईये सौ आणु l
\s यूहन्ना बप्तिस्मा देणे आळै री गवाही
\p
\v 19 यहुन्ना री गवाई ऐ सा कि जैबै यहूदीये यरुश्लेमा न पुजारी होर लेबी तिन्हा न ऐ पुच्छणे री तक भेजे, “तू कुण सा?”
\v 20 ता तिन्हें ऐ मनू कि होर नां नेई केरू, पर मनू कि, “हाँऊ मसीह नी आथी l”
\v 21 तैबै तिन्हें यहुन्ना न पुच्छु, “तैबै तू कुण सा? कि तू एलिय्याह सा? तेईये बोलु हाँऊ नी आथी l” “ ता कि तू सौ भविष्यवाणी केनू आळा सा? तेईये जवाब धिन्ना, “नेई” l
\v 22 तैबै तिन्हें यूहन्ना न पुच्छु, तैबै तू कुण सा? तैबै आसे आपणे भेजणु आळे जवाब देई सकलै, कि तू आपणे बारै न कि बोला सा?”
\v 23 युह्न्ने बोलु, “जेंडा यशायाह भविष्यवाणी केरनू आळे बोलु ती, हाँऊ बौणा न एक शाधणु आळेरी छेड़ सा तूसै प्रभु री बौत सीधी केरा
\v 24 तै फरिसीये रै धीरै न भेजेंदे ती l
\v 25 तिन्हें यहुन्ना न ऐ प्रश्न पुच्छु, “तू न ता मसीह आथी, होर न सौ भविष्यवाणी केनू आळा, ता तैबै बपतिस्मा किबै देआ सा?”
\v 26 यहुन्ने तिन्हा बै जवाब धिन्ना, “हाँऊ ता पाणी सेंघे बपतिस्मा देआ सा पर तुसरै बीचा न एक माहणु खडा सा, जुणी बै तूसै नेई जाणदै l
\v 27 मतलब मुं न बाद ऐणु आळा सा, जौसरै बूटे रै तस्मे हाँऊ खोलणे रै लाईक नेई आथी l”
\v 28 ये गल्ला यरदन ना पारै बैत्निय्याह न हुई, जौखे यूहन्ना बपतिस्मा देआ ती l
\s परमेशवरा रा मेम्णु
\p
\v 29 दूजै रोज यूहन्ने प्रभु यीशु आपू धिरै एंदा हेरिया बोलु, “ हेरा ये परमेश्वरा रा गौभू (मेम्णु) सा जो दुनिया रा पाप चकिया नेया सा l
\v 30 ऐ सौ ऐ सा जुणीरै बारै न मै बोलु ती; एक माहणु मुं न पीछे ऐणा सा, जो मुँ न भी बडा सा, किबैकि सौ मुं न पेहलै ती, l
\v 31 हाँऊ ता तिन्हा बै नेई ती पच्छीयाणदा, पर तैबै हाँऊ पाणी न बपतिस्मा देंदेआ आऊ कि सौ इस्राइला पांधे जाहिर होला” l
\v 32 होर युह्न्ने ऐ गवाई धिन्नी, “मै आत्मा कबूतरै रै रूपा सरगा ना उतरदे ( ओसदै) हेरू सा, होर सौ तेई पांधे बेठा l
\v 33 हाँऊ ता तिन्हा बै पच्छियांणदा नी ती, पर जुणीऐ हाँऊ पाणी सेंघे बपतिस्मा देणे री तक भेजू सा, तिन्हें मुम्बै बोलु, जुणी पांधे तू आत्मा बै उतरदा होर बेशदा हेरला, तेईये पवित्र आत्मा लाईया बपतिस्मा देणा सा l
\v 34 होर मै एक होर गवाई धिन्नी सा, कि ऐ ही परमेश्वरा रा बेटा (शौहरू) सा l
\s यीशु रै पैहले चेले
\p
\v 35 दूजै रोज भिरी यूहन्ना होर तिन्हरै चेलै न दुई माहणु खडे हुए ती,
\v 36 युह्न्ने प्रभु यीशु पांधे जो जांदे लागे ती, हेरू होर बोलु, “हेरा ऐ परमेश्वरा रा गौभू सा l
\v 37 तैबै ते दूए चेले युह्न्ने री ऐ शूणीऐ प्रभु रै पिच्छे ओंडदै लागे l
\v 38 प्रभु यीशु पिच्छे मुड़िया ते पिच्छे ऐन्दे हेरे होर तिन्हा बै बोलु, “तूसै कुणी बै बोलदै लागेन्दे सी? तिन्हें प्रभु यीशु बै बोलु,हे गुरू जी तूसै कोखै रोहा सी?
\v 39 प्रभु यीशु ऐ तिन्हा बै बोलु, चोला ता हेरा l तैबै तिन्हें जाईया प्रभु री रौहणे री जगह हेरी, होर तेई रोज प्रभु यीशु सेंघे रौहे lऐ सेभ किच्छ दसवें घंटे रै मौंझे हुआ ती l
\v 40 तिन्हा दुई न, पिच्छे यूहन्ना री गल्ला शूणीया प्रभु यीशु रै पिच्छे चौले ती l एक शमौन पतरसा रा भाई अन्द्रियास ती l
\v 41 तेईये पहलै आपणै सेंघे भाई शमौना बै मिलिया बोलु, आसा बै प्रभु मतलब मसीही’ मिलू l
\v 42 तेईये सौ प्रभु यीशु आगै बै आणु l प्रभु यीशु ऐ तेई पांधे हेरिया बोलु, “तू यूहन्ना रा बेटा श्मौन सा, कैफा मतलब पतरस बौलीणा सा l
\s फिलिपुस होर नतनएल रा शाधणा
\p
\v 43 दूजै रोज प्रभु यीशु होर ऐ गलीला बै जाणा सोच्चु, प्रभु यीशु फिलिप्पुस सैंघे मिलू होर बोलु, “ मुं पिच्छे न ऐजा l
\v 44 फिल्लिप्पुस, अन्द्रियास होर पतरस रै शहरा बैतसैदा रै रौहणु आळे ती l
\v 45 फिल्लिप्पुस नतनऐल सेंघे मिलू होर तेईबै जूणी री चर्चा मुसै री कनुना न होर भविष्यवाणी केरणु आए केरी ती, सौ आसा बै मिलू सा, सौ यूसूफा रा बेटा यीशु नासरी सा l
\v 46 नतनऐले तेईबै बोलू, कि कोई शोभली चीज नसरता न मिली सका सा? फिलिपुसे तेईबै बोलू, चौलिया हेरा l
\v 47 प्रभु यीशु ऐ नतनऐल आपू धिरै बै एंदा हेरू तैईरै बारे न बोलु, “हेरा ऐ पक्का इस्राइली सा, एइना कोई भी बैर नी आथी l
\v 48 नतनऐल प्रभु यीशु बै बोलु, तुसै मुम्बै कैढैं जाणा सी? प्रभु यीशुऐ तैईबै बोलु, ऊँईन न पेहले कि फिलिपुस तौबै शाधदा जैबे तू फेगड़े रे बूटे हेठे बैठा ती, तैबे मैं तू हेरू ती l
\v 49 नतनऐले प्रभु यीशु बै बोलु, “हे गुरू तुसै परमेश्वरा रै बेटे सी l
\v 50 प्रभु यीशुऐ तेईबै जवाब धिना मैं तौबे बोलु ती कि मैं तू फेगड़े रे बूटे हेठे हेरू ती तू की तैबै बशाह केरा सा? तो ता ऊँई न भी बडे-बडे कौम हेरणे” l
\v 51 तैबै प्रभु यीशु ऐ तेईबै बोलु, हाँऊ तुसाबै सच्च- सच्च बोला सा तुसा सर्गा बै खुला होर परमेश्वरा रै स्वर्ग दूता बै माहणु रै बेटे (शौहरू) सेंघे ओसदे होर ऊजे जांदे हेरणा l
\c 2
\s गलीला रै काना न पैहला चमत्कार
\p
\v 1 फिरी त्रिजे रोज गलीले रै काना न कोई रा ब्याह ती,होर प्रभु यीशु री आम्मा भी तौखे ती !
\v 2 प्रभु यीशु होर तिन्हरै चेले भी तेई ब्याह न शधाए ती !
\v 3 जैबे दाखा रा रस घटु ता प्रभु यीशु री आम्मे तिन्हा वै बोलू, तिन्हा आगै दाखा रा रस नैई रौहु” औथी (निभु)
\v 4 प्रभु यीशु ए तेस्सा बै बोलू” ओ बेटड़ीए मुम्बे तौ सेंघे कि कौम सैन्घे कि कौम? हाजी मेरा बौक्त नैई आऊ !
\v 5 तिन्हरी आम्मे नोकरा बै बोलू, ज़े किच्छ सौ तुसा बै बोलला सौए केरीत !
\v 6 तौखे यहुदिये रै चौखे केरने रै रिवाजा रै दुआरा पात्थर रे छौ
\v 7 मटके डाये ती, जुणी न दुई-दुई त्रा-त्रा मौण औपड़ा ती!
\v 8 प्रभु यीशु ऐ तिन्हा वे बोलू, “मटके न पाणी भौरा”! तिन्हे सौ पूरे-पूरे भौरे! तैवै प्रभु यीशु ऐ तिन्हा वे बोलू, ”ऐवै एई पाणी वे खोलिया भोजे रे भण्डारी आगै वे नेया!” होर तिन्हे सौ नैऊ!
\v 9 जेबै भौजे रै भण्डारीऐ सौ पाणी स्वादु, जुण दाखा रा रस बणुदा ती होर तैइवै पता नी ती औथी कि सौ कौखे न आऊ (पर जुणा पाणी खोलणु आए माणहु ती तिन्हा वै पता ती कि सौ कौखे न आऊ), तैवे भोजा रे भण्डारीऐ लाड़ा शदाईया चेले न तैईवै बोलू,
\v 10 सैब माणहु पहले शोभला दाखा रा रस्स देआ सी होर जैवै लोका पिया मताए होआ सी तैवै ते माड़ा दाखा रा रस्स देआ सी; पर तें ता शोभला दाखा रा रस्स ऐबै तेंई रखु ती!
\v 11 प्रभु यीशु ऐ गलीले रै काना न आपणा ऐ पहैला चमत्कार केरू होर आपणी महिमा प्रकट केरी होर तेईरै चेले तेई पांधे बशाह केरू !
\v 12 तुंईन न बाद प्रभु यीशु होर तेईरी आम्मा, भाई होर तेइरे चेले कफरनहूमा बै नौठे होर किछ रोज तौखे रौहे!
\s मंदिरा न व्यापारी बाहरै खोलै
\p
\v 13 यहूदी रै फसला री जाचा रा बौक्त नेड़े ती,होर प्रभु यीशु यरुश्लेमा बै नौठे!
\v 14 प्रभु यीशु ऐ मंदरा न बौल्द,भेड़ा होर कबूतरा रै बेचणू आए होर लेन-देन केरनू आए बैशु होन्दे हेरे!
\v 15 तैवे प्रभु यीशु ऐ रौशी रा कोड़ा बणाईया, सैभ भेड़ा होर बौल्द मंदरा न खोले, होर लेन-देन केरनू आए रे ढेबुए खलारिया शेटे !
\v 16 होर कबूतर बेचणु आए बै बोलू, ’’इन्हा बै औखे न नेआ! मेरे बापू रै घौरा बै लेन-देन करनू आए रा घौर मता बणा”
\v 17 तैवै प्रभु यीशु रै चेले बै याद आऊ कि लिखुंदा सा,” तेरे घौरा री धुन्ना हाँऊ खाणा सा l”
\v 18 ऐसा गल्ला पांधे यहूदी लोके प्रभु यीशु बै बोलू,’’ तुसै जुण ऐ कोम केरा सी ता आसा बै कुण जैई नशाण रिहा सी l
\v 19 प्रभु यीशु ऐ तिन्हा बै जवाब धिन्ना ‘’ऐई मंदरा बै ढाआत,होर मुँ ऐ मंदर त्रा ध्याड़े न खैडा केरना!”
\v 20 यहूदी लोके बोलू,“ऐई मंदरा रै बनाणे न छेताली बौर्ष लागेंदे सी, होर तुसा की ऐ त्रा रोजा न खैडा केरना?”
\v 21 पर प्रभु यीशु ऐ आपणे शरीरा रे मंदरा रे बारे न बोलू ती!
\v 22 पर जेबे प्रभु यीशु मुँऐदे न जिन्दे हुए तेवे तिन्हा रे चेले वे याद आई कि प्रभु यीशु ऐ एण्डा बोलू ती;होर तिन्हें धर्मशास्त्र ता तेई वचना पांधे जुण प्रभु यीशु ऐ बोले ती बशाह केरू!
\s यीशु माहणु रै दिला बै जाणा सा l
\p
\v 23 जेबे प्रभु यीशु फसह री जाचा न यरुशलेमा न ती ता बौऊ लोके तिन्हरे चमत्कार हेरिया तिन्हा रै नाँ पांधे बशाह केरू!
\v 24 पर प्रभु यीशु ऐ आपणे आपा बै तिन्हा रै बशाह न नेई रखु, किबैकि ते तिन्हा सेभी बै जाणा ती!
\v 25 होर प्रभु यीशु बै जरूरत नेई ती कि माणहु रै बारे न कोई गवाई दे, किबैकि सौ आपूए जाणा ती कि माणहु रै मनां न की सा?
\c 3
\s यीशु होर निकुदेमुस
\p
\v 1 फरीसीये न निकुदेमुस नाँ रा एक माह्णु ती, जो यहुदिये रा सरदार ती l
\v 2 तेइए राती बै प्रभु यीशु आगै एजीया प्रभु यीशु बै बोलू, ‘ओ गुरू, आसे जाणा सी कि तुसै परमेश्वरै री धिरै न गुरू होईया आए सी, किबैकि कोई इन्हा चमत्कारा बै जो तुसै रिहा सी, अगर परमेश्वर तेई सेंघे नी होला ता नी रिहाई सकदा l"
\v 3 प्रभु यीशुऐ तेइबै बोलू, हाँऊ तौबे सच-सच बोला सा, जो कोई नौंऊई धीरै न नी जन्मला ता परमेश्वरा रा राज्य नेई हेरी सकदा l
\v 4 निकुदेमुसे तेइबै बोलू, “माह्णु जैबे खापरा होआ सा, ता कैन्डे जन्म लेई सका सा? कि सौ आपणी आम्मा रै कोखा (फाड़े) न जाइया जन्म लेई सका सा?’’ कि सौ आपणी आमा रे पेटा न जाईया दूजी घेरे जन्म लेई सका सा?
\v 5 प्रभु यिशुए जवाब धिना, “हाँऊ तौ आगे सच–सच बोला सा जेबै तक कोई माह्णु पाणी होर आत्मा न नी जन्मला ता सौ परमेश्वर रै राज्या न नेई पूजी नी सकदा l
\v 6 किबैकि ज़े शरीरा न जन्मा सा, सौ शरीर सा; होर जो आत्मा न जन्मा सा, सौ आत्मा सा l
\v 7 हैरान मत हो, कि मैं तौबे बोलू, तेरा, “नौंऊई धीरै न जन्म लेणा जरूरी सा l’’
\v 8 बागर जौखे चाहा सा तौखे जा सा होर तू तेसरी छेड़ शुणा सा, पर नी जाणदा कि सौ कौखे ऐजा सा?जो कोई आत्मा न जन्मा सा सौ ऐन्डा सा l
\v 9 निकुदेमुसऐ प्रभु यीशु बै जवाब धिन्ना,ऐ गला केंन्डे होई सका सा?
\v 10 ऐ शुणीया प्रभु यीशुऐ तेइबै बोलू, तू इस्राइलीऐ रा गुरू होईया भी कि इना गला बै नी जाणदा?
\v 11 हाँऊ तुसा बै सच-सच बोला सा कि आसे जो जाणा सी सौ बोला सी, होर जो आसे हेरू सा तेथा री गवाई देआ सी, l होर तुसै आसरी गवाई बै नेई मन्दै?
\v 12 जेबै मैं तुसा सेंघें धौरती री गल्ला केरी, होर तुसै बशाह नी केरदे, अगर हाँऊ तुसा सेंघे स्वर्गे री गल्ला केरनू ता फिरी कैंडा बशाह केरना?
\v 13 कोई स्वर्गा पांधे नेइं चडू, केवल सौए जूण स्वर्गा न उतरु अर्थात माह्णु रा बेटा (शौहरू) जूण स्वर्गा न सा l
\v 14 होर जूणी रीति न मुसे बौणा न कीड़े बै उथड़े पान्दे चड़ाऊ, तेंडी रीति सेंघे जरूरी सा कि माह्णु रा बेटा (शौहरू) भी उथड़े पांधे चड़ाई जाणा l
\v 15 किबैकी जूण कोई तेई पांधे बशाह केरला तेई हमेशा रा जीवन पाणा l
\v 16 किबैकी परमेश्वरे माह्णु सैंघे ऐन्डा प्यार रखु कि तेइऐ आपणा इकलौता बेटा धिन्ना ताकि जो कोई तेई पान्धे बशाह केरला तेई नाश नेई होणा पर हमेशा रा जीवन पाणा l
\v 17 परमेश्वरे आपणा बेटा दुनियां न तेबै नेई भेजू, कि दुनियां पांधे सजै रा हुक्कम देला पर तैबै कि दुनिया तेईरै जरिये उद्धार पाए l
\v 18 जुण कोई तेई पांधे बशाह केरा सा,तेई पांधे सजा रा हुक्कम नेई होन्दा,पर जो कोई तेई पांधे बशाह नेंई केरदा,सौ दोषी बणा सा,तेबैकि तेइऐ परमेशरे रै इकलौते बेटे रे नां पांधे बशाह नेई केरू l
\v 19 होर सजा री हुक्कमे रा मतलव ऐ सा कि प्याशा दुनिया न आऊ सा,होर माणुह ऐ निहयारे बै प्याशे न जादा खरा बुझू किबैकि तिन्हा रै कौम बुरे सी l
\v 20 किबैकि जो कोई बुरा केरा सा सौ प्याशे सेंघे वैर डाह सा,होर प्याशे रे नेड़े नेंई ऐन्दा, ऐन्डा नी हुआ लोड़ी कि तैईरे कौमा पांधे दोष लागला l
\v 21 पर जुण सच्चा पांधे चला सा, सौ प्याशे रे नेड़े ऐजा सा, किबैकि तैईरे कौम सामणै होले कि ऐ परमेश्वरा रे धीरैन हुऐदें सी l
\s यीशु रै बारे न यूहन्ना री गवही
\p
\v 22 तैवे इन्हा गैल्ला न बाद प्रभु यीशु होर तिन्हा रै चेले यहूदिया देशा न आए; होर प्रभु यीशु तौखे तिन्हा सेंघे रौहिया बपतिस्मा देंदे लागे l
\v 23 यहुन्ना भी शालेम रे नेड़े ऐनोन न बपतिस्मा देआ ती, किबैकि तौखे बोहु पाणी ती,होर लोका तौखे ऐजिया बपतिस्मा लेआ ती
\v 24 किबैकी यहुन्ना तेई बोक्ते जेला न बंद नेई केरू ती l
\v 25 तौखे यहुन्ना रे चेले री यहूदी लोका सेंघे शुद्ध केरने रे बारे न बैंहस हुई l
\v 26 होर तिन्हे यहुन्ना आगै एजिया बोलु,’’ ओ गुरू,जुण माणहु यरदन रै पारे तौ सेंघे ती, होर जुणी री तुसै गवाही धिन्नी सा; हेर सौ बपतिस्मा देआ सा, सेभ तेई आगै ऐजा सा l
\v 27 यूहन्ने जवाब धिन्ना, ”जाँ तक माणहु बै स्वर्गा न नी धिन्ना ताँ तक तेई बै किच्छ नेई मीलणा l
\v 28 तुसै ता आपू मेरे गवाह सी कि मैं बोलु, ”हाँऊ मसीह नेई, पर तेई न पहले भेजुन्दा सा l
\v 29 जुणीरी लाड़ी सा,सौऐ लाड़ा सा,पर लाड़े रा सेंघी जुण खड़ा होईआ तेईरी शुणा सा, लाड़े री गल्ला शुणीऐ बोहु खुश होआ सी: ऐबे मेरी ऐ खुशी पूरी हुई सा l
\v 30 जरूरी ऐ सा कि सौ बढ़ला होर हाँऊ घटनू l
\v 31 जुण उझे न (स्वर्गा न) ऐजा सा सौ सेभी न बडा सा, जो दुनियाँ न ऐजा सा सौ दुनियाँ रा सा,होर जो स्वर्गा न एजा सा, सौ सेभी ना ऊजै सा l
\v 32 जे किछ तैईऐ हेरू होर शुणू सा, तेसा गल्ला री गवाही देआ सा, होर कोई भी तेई री गल्ला नेंई मन्दा l
\v 33 जुणीऐ तेई री गल्ला मनी तेईऐ ऐसा गल्ला पांधे मोहर लाई कि परमेश्वर सच्चा सा l
\v 34 किबैकि ज़े परमेश्वरे भेजुन्दा ती, सौ परमेशरे री गल्ला बोला सा,किबैकि आत्मा बै नापी नापिया नी देंदा l
\v 35 बापू बेटे (शौहरू) सेंघे प्यार डाहा सा, होर तेइए सेभ चीजा तेइरे हौथा न धिन्नी सा l
\v 36 ज़े बेटे (शौहरु )पांधे बशाह केरा सा, हमेशा रा जीवन तेईरा सा, पर जो बेटे (शौहरू) री नी मनदा, तेइए जीवन भी नेई हेरणा, पर परमेश्वरा री मीश तेई पांधे रौहा सा l”
\c 4
\s यीशु होर सामरी बेटड़ी
\p
\v 1 फिरी जैबे प्रभु बै पता लागा, कि फरिसिये शुणु सा कि यीशुऐ यूहन्ना न बौऊ चेले बणा सा होर तिन्हा बै बपतिस्मा देआ सा l
\v 2 मगर प्रभु यीशु आपू नेई पर प्रभु यीशु रै चेले बपतिस्मा देआ ती l
\v 3 तैबे प्रभु यीशु यहूदिया बै छोडिया भिरी गलिला बै चौले,,
\v 4 होर प्रभु बै सामरिया ना होइया जाणा जरूरी ती l
\v 5 तैबे प्रभु यीशु सुखार नाँ सामरिया रै एक नगर तक आऊ, ज़े तेसा जमीने रै नेड़ ती, जुण याकुबे आपणे बेटे (शौहरू ) युसुफा बै धिन्नी ती l
\v 6 होर यकुबा रा कुआँ भी तौखे ती; प्रभु यीशु रस्ते रा थकु होन्दा तेई कुंए आगै एंडे बेठा, ऐ गल छौ घंटे रै लगभग हुई l
\v 7 एतरे न एक सामरी बेटड़ी पाणी भौरदी आई l प्रभु यीशु ऐ तेसा बै बोलु, “मुम्बै पाणी पियाह l”
\v 8 किबैकि प्रभु यीशु रै चेले ता नगरा बै रोटी लेंदे नौठे ती l
\v 9 तेसे सामरी बेटड़ीऐ प्रभु यीशु बै बोलु, “तुसै यहूदी होइया मुं सामरी बेटड़ी न पाणी किबै मौंगा सी?” ( किबैकी यहूदी सामरी सेंघे केंडे भी तरह रा मेलजोल नेई डांहदे l)
\v 10 प्रभु यिशुए जवाब धिन्ना, “अगर तू परमेशवरे रै वरदाना बै जाणा सा, होर ऐ भी जाणा सा कि सौ कुण सा जुण तौबे बोलदा लागा सा,‘मुम्बै पाणी पीया, ऐ तू तेईन मौन्ग होर सौ तौभै जीवन रा पाणी देलाl”
\v 11 बेटड़ी ऐ प्रभु बै बोलु, “ओ प्रभु तुसा आगै पाणी भौरने री तक किच्छ भी नी आथी,होर कुंआ डूग्घा सा; तैबै भी सौ जीवना रा पाणी तुसा आगै कौखै न आऊ?
\v 12 कि तुसै आसरै बापू याकुबा न बडे सी, जुणीए आसा बै ऐ कुंआ धिन्ना स; होर आपू आपणे बाल बच्चे,होर आपणे गोरू सेंघे एता न पिऊ?
\v 13 प्रभु यीशु ऐ तेसा बै जवाब धिन्ना, “ज़े कोई एई पाणी बै पिला तेई होरी घेरे शोखिणा सा l
\v 14 पर ज़े कोई तेई पाणी पिला जो मुं तिन्हा बै देणा,तेई फिरि होरी घेरे हमेशे रै जीवन तक नी शोखिणा सा, बल्कि ज़े पाणी मुं तेईबै देणा, तेईए तौईन एक जाईरू बनाणा सा, होर तेई हमेशा रै जीवन तक निकलदै रोहणा सा l
\v 15 बेटड़ीए प्रभु यीशु बै बोलु, “ओ प्रभु, तेई पाणी मुम्बै दे ताकि हाँऊ शोखि नी बणनु होर ना पाणी भौरने री तक ऐतरी दूर ऐनू l
\v 16 प्रभु यीशु ऐ तेसा बै बोलु, “जा आपणे लाड़े बै औखे शधा l”
\v 17 बेटड़ीए जवाब धिन्ना, “ हाँऊ बिना लाड़े री सा l" प्रभु यीशुये तेसा बै बोलु, “तू ठीक बोला सा, हाँऊ बिना लाड़े री सा l
\v 18 किबैकि तैं पौंज लाड़े पूरे केरे सी, होर जुणी आगै तू ऐबे सा सौ भी तेरा लाड़ा नि आथी; ऐ तें सच्चे बोलू l”
\v 19 बेटड़ीऐ प्रभु यीशु बै बोलु, “ओ गुरू, मुम्बै लागा सा कि तुसै भविष्यवाणी केरनू आळै सी l
\v 20 आसरै बुजुर्गे ऐइ ढौगा पेंधे प्रभु री महिमा केरनी, होर तुसै बोला सी कि ऐ जगह जौखे महिमा केनी जरूरी सा बोला सी सौ जगह यरूशलेम न सा l”
\v 21 प्रभु यीशुऐ तेसा बै बोलु, “ऐ बेटड़ीऐ, मेरी गल्ला रा बशाह केर कि तेई बोक्त ऐणा सा कि तुसा ना ता एई ढौगा पाँन्धे बापू री महिमा केरनी ना ता यरुश्लेमा न l
\v 22 तुसै जूणी बै नी जाणदे, तेईरी महिमा केरा सी; होर आसे जूणी बै जाणा सी, तेईरी महिमा केरा सी, किबैकि उद्धार यहूदी मौंझे न सा l
\v 23 पर तेई बोक्त ऐणा सा, जूण ऐवे भी सा, जूणी न सच्चे भगत बापू री महिमा आत्मा होर सच्चाई सेंघे केरनी, किबैकि बापू आपणी तैंईऐ ऐन्ढे सच्चे भगता बै तोपा सा l
\v 24 परमेश्वर आत्मा सा, होर जरूरी सा कि तेईरी महिमा केरनू आले आत्मा होर सच्चाई सेंघे तेईरी महिमा केरले l
\v 25 बेटड़िऐ प्रभु यीशु बै बोलू, “हाँऊ जाणा सा कि मसीह जूण प्रभु जाणीया सा, ऐणू आळा सा, जेबै सौ ऐला, ता आस्सा बै सारी गल्ला दसणी l”
\v 26 प्रभु यीशु ऐ तेसा बै बोलू, “हाँऊ तोबै बोलदा लागादा सा, हाँऊ सौए सा l
\s चेले री वापसी
\p
\v 27 ऐतरै न प्रभु यीशु रै चेलै आऐ, होर बड़े हे़रान होन्दे लागे कि प्रभु यीशु बेटडी सेंघे गल्ला केरदे लागेदें सी; तेबै भी कोईऐ नी पुच्छु, “कि तुसै की चाहा सी?” होर किजी री तक तेसा सेंघे ढूणीदै लागै सी?”
\v 28 तैबै सौ बेटड़ी आपणा गड़ोलू छोड़ीया ग्रां बै नोठी, होर लोका बै बोलदी लागी,
\v 29 एजा एकी माँणहू बै हेरा, जुणीऐ सेभ किछ जो मैं केरू मुम्बै दसु सा: कौइन्चे ऐ ता मसीह नी आथी?”
\v 30 तेबै ते ग्रां न निकल्लिया प्रभु यीशु आगै बै एंदे लागै l
\v 31 ऐसा मोंझे तेइरे चेले प्रभु यीशु बै ऐ अर्ज़ा केरी, ओ गुरू, किछ ता खा l"
\v 32 पर प्रभु यीशुए तिन्हा बै बोलु, “मुं आगै खाणे री तक एंडा खाणा सा, जुणी बै तुसै नी जाणदै l
\v 33 तैबै चेले आपू न बोलु, “कि कोईये इनरी तक किछ खाणे बै आणु सा?
\v 34 प्रभु यीशुए तिन्हा बै बोलु, “ मेरा खाणा ऐ सा कि आपणै भेजणुआये री इच्छा रे दवारा चलनु होर तेइरा कौम पूरा केरनु l
\v 35 कि तुसै नी बोलदे, “लुणने री तेंईऐ हाजी चार मीहने सी? हेरा हाँऊ तुसा बै बोला सा, “आपणी औच्छी फेरिया छेता पांधे हेरा कि तेआ काटणे री तक पोकेंदे सी l
\v 36 काटणु आळा धियाड़ी पा सा होर हमेशा रा जीवने री तेंईऐ फौल कट्ठा केरा सा; किबैकि वाहणु आळा होर काटणु आळा दुहे मिलिया खुशी मणालै l
\v 37 किबैकी ओखे ऐ पड़ाउण खरी बेशा सा: “वाहणु आळा होर सा होर काटणु आळा कोई होर सा l
\v 38 मैं तुसा बै सौ छेत काटणे री तक भेजे, जुणी न तुसै खेऊ नी केरू: होरिऐ खेऊ केरू होर तुसै तिन्हरै खेऊ रै फौळा न भागी हुए l
\s सामरी रा बशाह केरना
\p
\v 39 तेई ग्रां रै बोहुऐ सामरिये तेसा बेटड़ी रै बोलणे पांधे प्रभु यीशु पांधे बशाह केरू ; किबैकी तेसे ऐ गवाई धिन्नी ती : प्रभु यीशुए सेभ किच्छ जो मैं केरू ती, मुम्बै दसु l
\v 40 तेबै जैबै ऐ सामरी प्रभु यीशु आगै बै आये, ता प्रभु यीशु आगै अर्जा केरदै लागे, कि आसारै ओखै रौहा l तैबै प्रभु यीशु दुई रोज तौखै रौहै l
\v 41 तेईरै बचना री बजहा सेंघे बोहु लोके बशाह केरू ll
\v 42 होर तेसा बेटड़ी बै बोलु, “एबे आसे सिर्फ तेरै बोलणे पेंधे बशाह नेई केरदै; किबैकि आसे आपुए शूणु, होर जाणा सी कि ऐ माहणु सचिए दुनिया रा मुक्तिदाता सा l
\v 43 तिन्हा दुई रोजा न बाद प्रभु यीशु तौखे न गलिला बै नौठे l
\v 44 किबैकि प्रभु यीशुए आपू ऐ गवाई धिन्नी कि भविष्यवाणी केरणु आळे री आपणे देशा न इज्जत नी होन्दी l
\v 45 जैबे प्रभु यीशु गलिला न आऊ, ता गलीला रै लोका खुशी सेंघे प्रभु न मिले; किबैकि जेतरै कौम प्रभु यीशुए जाचा धियाड़ी यरुश्लेमा मौन्झे केरै ती, तिन्हें सौ सारै भाले ती, किबैकि ते आपूए भी जाचा बै नौठे दे ती l
\s राजा हाग्गे कौम केरनु आळै रै शोहरु बै ठीक केरना
\p
\v 46 तैबै प्रभु यीशु भी गलीला रै काना न आऊ, जोखै तिन्हें पाणी रा दाखे रा रस बणाऊ ती l तौखे एक राजा रा नोकर ती जुणी रा शोहरु कफरनहूमा न बमार ती l
\v 47 तेईऐ ऐ शुणीया कि प्रभु यीशु यहूदिया रै गलिला न आऊँदा सा, प्रभु यीशु आगै नौठा होर तिन्हा आगै अरजा केरदा लागा कि मुं सेंघे एजिया मेरा शोहरु बै ठीक केरा: किबैकि सौ मौरनु आळा ती l
\v 48 प्रभु यीशुए तेई बै बोलु, “जाँ तक तुसै कोई निशाणी होर नौखे कौम नी हेरले ताँ तक तुसा कदी भी बशाह नी केरना l
\v 49 राजा रे नौकरे प्रभु यीशु बै बोलु, “ओ प्रभु मेरे शोहरु रै मौरने न पेहले चौला l
\v 50 प्रभु यीशुए तेइबै बोलु, “जा, तेरा शोहरु जिन्दा सा: तेई माहणु ऐ प्रभु यीशु री गला पांधे बशाह केरू, होर नौठा l”
\v 51 सौ हाजी बोता न ती, कि तेइरै सेवक (नौकर) तेई आगै आये होर बोलदे लागे, “ तेरा शोहरु जिन्दा सा l
\v 52 तेईऐ तिन्हा न पुछु, “कुणी बौकता न सौ ठीक होन्दा लागा ती तिन्हें तेई बै बोलु, “ईज सौतवें घंटे न तेईरा जौर उतरु l
\v 53 तैबै बापुए जाणु कि ऐ तेई बोक्ता न हुआ, जुणी बौकता न प्रभु यीशुए तेईबै बोलु, “तेरा शोहरु जिन्दा सा,” तैबै तेईए होर तेइरे सारे घौरा आळे बशाह केरू l
\v 54 ऐ दूजा नोखा कौम ती जो प्रभु यीशुये यहूदिय न गलीला न एजिया रिहाऊ ती l
\c 5
\s अड़ताली बौर्षा रे बमारी बै ठीक केरना
\p
\v 1 इन्हा गल्ला न बाद यहूदिया री एक जाच हुई, होर प्रभु यीशु यरुश्लेमा बै नौठे l
\v 2 यरुश्लेमा न भेड़ा रै दवारा आगै एक पाणी रा कुंड ती जो इब्रानी भाषा न बैतहसदा बोलिया सा, तेइरै पौंज (बरामदे) कूणे ती l यरुश्लेमा न भेड़ा रै दवारा आगै एक पाणी रा कुंड ती जो इब्रानी भाषा न बैतहसदा बोलिया सा, तेइरै पौंज (बरामदे) कूणे ती l
\v 3 तिन्हा न बौहु बमार, कांणे,लैंगड़े होर शुकै औंगा आळे [पाणी हिलणे री आशा न] पौड़ीया रोहा ती
\v 4 (पर सैही बौगता न परमेशवरा रै स्वर्गदूत कुंडा बै औसा ती होर पाणी बै हिला ती,पाणी बै हिलांदेआ ज़े कोई पैहले औसा सौ ठीक होआ तीचाहे तेईरी कोई भी बीमारी होली l)
\v 5 तौखे एक माह्णु ती, जो अठताली बौर्षा न बमारी न ती l
\v 6 प्रभु यीशुए सौ पौड़ु होन्दा हेरू होर ऐ जाणीया कि सौ बौऊ रोजा न ऐसा दशा न पौड़ु सा, प्रभुए पुछु, “कि तू ठीक होणा चाह सा?”
\v 7 तेई बमारै प्रभु बै बोलु, “ ओ प्रभु, मुं आगै कोई माह्णु नी आथी कि जैबै पाणी बै तलाआ सी, ता मुम्बै कुंडा न उतारलै, पर मेरे पुजदै - पुजदै दूजा मुं न पेहले उतरा सा l”
\v 8 प्रभु येशुए तेइबै बोलु, “उठ आपणा मांजा चक होर ओंड फिर l”
\v 9 सौ माह्णु तैबै ठीक हुआ होर आपणा मांजा चकिया औन्डदा लागा l
\v 10 सौ राम केरने रा धियाड़ा ती तेबै यहूदी, प्रभु यीशु न जो ठीक हुआ ती, बोलदे लागे, “औज ता राम केरने रा धियाड़ा सा, तेरा मांजा चक्णा ठीक नी आथी l”
\v 11 तेइए तिन्हा बै जवाब धिन्ना, “ जुणीऐ हाऊँ ठीक केरू, तेइए मुम्बै बोलु, “आपणा मांजा चक, होर हौंड- फिर l”
\v 12 तिन्हे तेई बै पुछू, “ सौ कुण माहणु सा जुणीऐ तौबै बोलु, “आपणा मांजा चक, होर हौण्ड-फिर l”
\v 13 पर जुण माणहु ठीक हुआ ती सौ भी नी ती जाणदा कि सौ कुणीऐ ठीक केरू, किबैकि तेसा जगह न बौऊ लोका री बजह सेंघे प्रभु यीशु तौखे न नौठे l
\v 14 इन्हा गल्ला न बाद सौ प्रभु यीशु बै मंदरा न मिलू l प्रभु यीशु ऐ तेइबै बोलु, “हेर तू ठीक हुआ सा: दुजिए पाप मत केरदा, एण्डा नी हुआ लोडी कि तौ पांधे कोई महा-क्लेश पोड़ला l”
\v 15 तेई माहणु ऐ यहूदी लोका बै दसु कि जुणीए हाँऊ ठीक केरू सौ प्रभु यीशु सा l
\v 16 ऐसा बजह सेंघे यहूदी लोका प्रभु यीशु बै तंग केरदे लागे, किबैकि प्रभु यीशु ऐण्डे कौम रामा रे धियाड़े न केरा ती l
\v 17 पर यीशुए तिन्हा बै उतर धिन्ना मेरा बापू हाजी तककौम केरा सा, होर हाँऊ आपूए भी कौम केरा सा l
\v 18 ऐसा बजह सेंघे यहूदी लोका प्रभु यीशु बै मकाणे री होर कोशिश केरदे लागे, किबैकि सौ न सिर्फ रामा रा धियाड़े रा रूआज चौड़ा ती, पर परमेश्वरा बै आपणा बापू बोलीऐ आपु बै परमेश्वरा रे समान बोला ती l
\s बेटे रा अधिकार
\p
\v 19 तैबै यीशुए तिन्हा बै बोलू,हाँऊ तूसा बै सच-सच बोला सा,बेटा आपूए किच्छ नेई केरी सकदा,केवल सौए ज़े बापू बै केरदेआ हेरा सा किबैकि ज़े-ज़े कौम सौ केरा सा तिन्हा बै बेटा भी केरा सा l
\v 20 किबैकि बापू शौहरु न लगन रखा सा होर जे –जे कौम सौ आपू केरा सा,सौ सेभ तेईबै रिहा सा; होर तेई ऊँई न भी बडे कौम तेइवे रिहाणे, ताकि तुसै हैरान हुए लोड़ी l
\v 21 किबैकि जेंडा बापू मुँऐदे बै चकिया ज़िंदा केरा सा,तैंडे शौहरु भी जुणी बै चाहा सा ज़िंदा केरा सा l
\v 22 बापू कोई रा न्याय नी केरदा, पर न्याय केरने रा सारा कौम शौहरु बै धिना दा सा l
\v 23 कि सेभ लोका जेंडे बापू रा आदर केरा सी तेंडे शौहरु रा भी आदर केरले l जुण शौहरु रा आदर नी केरदा, सौ बापू रा भी जुणीऐ सौ भेजूदा सा आदर नेई केरदा l
\v 24 हाँऊ तुसा बै सच-सच बोला सा, जुण मेरी गल्ला शूणीऐ मेरे भेजणु आए पांधे बशाह केरा सा, हमेशा रा जीवन तेईरा सा, तेई पांधे सज्जा रा हुक्म नेई होंदा* पर सौ मौऊती न पार होईआ हमेशा रे जीवना बै (पा सा )प्राप्त केरा सा l
\v 25 हाँऊ तुसा बै सच-सच बोला सा तेई बोक्त ऐणा,होर ऐबै सा, जुणी न मुंऐदे भी परमेश्वरा रा वचन शूणीऐ जिन्दे होणा l
\v 26 किबैकि जेण्डा बापू आपणे आपा न जीवन रखा सा तेंडे शौहरु बै भी परमेश्वरे ऐ अधिकार धिना दा सा कि आपू न जीवन डाऐ l
\v 27 बल्कि तेई बै न्याय केरने रा भी अधिकार धिना दा सा किबैकि सौ माणहु रा शौहरु सा l
\v 28 ऐसा गल्ला न हैरान मता होन्दे, किबैकि सौ बोक्त ऐजा सा,जेतरे कब्रा न सी,तिन्हा तेई रा वचन शूणीऐ बाहरे निकलणा l
\v 29 जुणीऐ भले कौम केरेदे सी तिन्हा जिणे री तेईऐ भी ज़िंदा होणा होर जुणीऐ बुरे कौम केरे सी तिन्हा सजा पाणे री तेंईऐ जिन्दा होणा
\s यीशु रै बारे न गवाई
\p
\v 30 हाँऊ आपणे आपा न किच्छ नी केरी सकदा; जेण्डा शूणा सा,तेंडा न्याय केरा सा,होर मेरा न्याय सच्चा सा; किबैकि हाँऊ आपणी इच्छा नेई बल्कि आपणे भेजणु आळे री इच्छा चाहा सा l
\v 31 अगर हाँऊ आपू आपणी गवाही देनु; ता मेरी गवाही सच्ची नेई होणा l
\v 32 एक होर सा जुण मेरी गवाही देआ सा सौ सच्ची सा होर हाँऊ जाणा सा मेरी जूण गवाई देआ सा कि सौ सच्ची सा l
\v 33 तुसै यूहन्ना न पुच्छणे धियाऊ होर तेईऐ सच्चाई री गवाही धीनी सा l
\v 34 पर हाँऊ आपणे बारे न माणहु री गवाही नई चाहंदा; तैबै भी हाँऊ ऐ गल्ला केरा सा कि तुसा बै मोक्ष (उद्धार) प्राप्त हुआ लोड़ी l
\v 35 जुण भौकदा होर चमकणु आ दिऊआ ती; होर तुसा बै थोड़ी देरा री तेईऐ प्याशे न मस्त होणा बांका लागा l
\v 36 पर मुं आगै जुण गवाही सा सौ यूहन्ना री गवाही न बडी सा; किबैकि जुण कौम मुम्बै बापूऐ पूरा केरने वे धिनादा सा मतलब जुण कौम हाँऊ केरा सा, सौए मेरे गवाह सी, कि बापू ऐ हाँऊ भेजू दा सा l
\v 37 होर बापू जुणीऐ हाँऊ भेजूदा सा, तेई ऐ मेरी गवाही धीनी; तुसै न कधी तेई री आवाज शूणी, ना तेई रा रूप भाळु दा सा l
\v 38 होर तेईरै वचना बै मना ना पक्के डाहा, किबै कि जूणीए सौ भेजुन्दा सा तूसै तेईरा बशाह नेई केरदै l
\v 39 तुसै धर्म शास्त्रा न तोपा सी किबैकि बुझा सी कि हमेशा रा जीवन तुंई न मिला सा, होर ऐ सौए सा जूण मेरी गवाही देआ सा l
\v 40 तैबै भी तुसै जिणे री तेंईऐ मुं आगै ऐणा नई चाहन्दे l
\v 41 हाँऊ माणहु न आदर नेई चाहन्दा
\v 42 पर हाँऊ तुसा बै जाणा सा, कि तुसा आंदरे परमेश्वर रा प्रेम नी आथी l
\v 43 हाँऊ आपणे बापू रे नाँ पांधे आऊसा, होर तुसै मुम्बै नई मन्दे; पर अगर कोई होर आपणे नाँ पांधे एजा सा ता सौ तुसा मनणा l
\v 44 तुसै जुण ऐकि-दुजे न आदर चाहा सी होर सौ आदर जुण परमेश्वरा धीरे न सा,तेई नेई चाह्न्दे, ता कुणी तरीके न बशाह केरी सका सी?
\v 45 ऐन्डा मता सोचदे, कि मुँ आपणे बापू सामणे तुसा पांधे दोष लाणा; तुसा पांधे दोष लाणु आळा ता मुसा सा जुणी पांधे तुसै बशाह केरूदा सा l
\v 46 किबैकि अगर तुसै मूसा पांधे बशाह केरदे,ता तुसा मुँ पांधे भी बशाह केरना ती, किबैकि मूसै मेरे बारे न लिखून्दा ती l
\v 47 पर अगर तुसै मूसै री लिखीं दी गल्ला पांधे बशाह नी केरदे ता मेरी गल्ला पांधे बशाह कैन्डै होणा l
\c 6
\s पौंज हजार मर्दा बै रोटी खियाणी
\p
\v 1 इना गल्ला न बाद प्रभु यीशु गलीलै री आळी मतलब तिबिरियास री आळी रै पारै नौठे l
\v 2 होर बौऊ लोका प्रभु यीशु रै पिछे ती,किबैकि जो नौखे कौम प्रभु यीशु बमारा पांधे रिहा ती,ते तिन्हा बै हेरा ती l
\v 3 तेबै प्रभु यीशु ढौगा पांधे चढ़ीया आपणे चेलै सेंघे तौखे बेठै l
\v 4 यहूदियै री फसह री जाच (साजा) नेड़ ती l
\v 5 जैबै प्रभु यीशु ऐ आपणी औच्छी फेरिया बौऊ महाणु आपू नेड़ ऐन्दे हेरै,फिलिप्पुसा बै बोलु, “ आसे इनरै खाणे री तक कौखे न रोटी आणनी?
\v 6 तेईऐ सौ तेईबै परखणे री तक बोलू किबैकि सौ आपू जाणा ती कि सौ कि केरला?
\v 7 फिलिप्पुसे प्रभु यीशु बै उतर धिन्ना कि दुई सौ दिनार री रोटी भी तिन्हा बै पूरी नैई होणी कि सेभी बै थोड़ी-थोड़ी मिलली
\v 8 तेइरै चेले मौंझे शमौन पतरसा रै भाई अन्द्रियासे प्रभु यीशु बै बोलू,
\v 9 “औखे एक शौहरू सा जुणी आगै जौऊ री पौंज रोटी होर दुई मौच्छी सा मगर ऐतरै माहणु बै सौ कि सा?
\v 10 प्रभु यीशु ऐ बोलू, “लोका बै बशात l” तौखे बौऊ घाह ती तैबै लोका जिन्हा मौंझे मर्दे री गीणती पौंज झार ती खाणे री तक बेठै l
\v 11 तैबै प्रभु यीशु ऐ रोटी ढौकी होर धन्यबाद केरिया बेशणु आळे बै बौण्डी होर तेंडी मौच्छी भी, जेत्री तिन्हें लोड़ी ती बौण्डी l
\v 12 जैबै लोका रोटी खायिया रौजे ता प्रभु यीशु ऐ आपणै चेले सेंघे बोलू, “बचेंदे टुकड़े कट्ठे केरा होर किच्छ शौटू नैई लोड़ी
\v 13 तैबै तिन्हें सौ टुकड़े कट्ठे केरै होर जौऊ री पौंज रोटी रै टुकड़े सेंघे जुण खाणै आळे न बचुन्दा ती बारा टोकरी भौरी
\v 14 जैबै जुण नौखे कौम प्रभु यीशु ऐ रिहाऐ तैबै तिन्हा हेरिया लोका बोलदे लागे, “सौ भविष्यवाणी केनू आळा जुण दुनिया न ऐणु आळा ती पक्का ऐ सा l”
\v 15 प्रभु यीशु ऐ जाणीया कि ते मुम्बै राजा बनाणे री तक ढौकणा चाहा सी तैबै जौता पांदे केलाह नौठा l
\s यीशु रा पाणी पेन्धे चैलणा
\p
\v 16 जैबै सौन्झ हुई ता प्रभु यीशु रै चेले नौई पारे नौठे, l
\v 17 होर किश्ती पांदे चढ़ीया नौई पारै कफरनहूम बै जांदे लागे l तेई वोक्तै निहारा हुआ ती, होर प्रभु यीशु हाजी तक तिन्हा आगै नेई आए ती l
\v 18 बागर बियाने री बजह सेंघे नौई हिलदी लागी l
\v 19 जैबै ते हिल्दै हिल्दैआ त्राई चार मील आगै निकते, ता तिन्हें प्रभु यीशु पाणी पान्दै होन्डदा होर किश्ती रै नेड़ ऐन्दा हेरू होर ते डौरै l
\v 20 पर प्रभु यीशु ऐ तिन्हा वै बोलू, “हाँऊ सा डौरै मौता l”
\v 21 तैबै ते प्रभु यीशु बै किश्ती पांधे चढ़ाईया लेणै री तक तियार हुए होर छेके सौ किश्ती तेसा जगह पान्दे पूजी जौखे ते जांदे लागे ती l
\s लोका रा यीशु बै तोपणा
\p
\v 22 दूजै रोज तिन्हें माह्णुए, जो नौई रै परै खडी ती,ऐ हेरू कई औखे एकी छोडिया होर कोई किश्ती नी आथी,होर प्रभु यीशु आपणे चेले सेंघे तेसा किश्ती पान्धे नेई ती चड़े, पर प्रभु यीशु रै चेले केलै नौठे ती l
\v 23 तैबै बाकी किश्ती तिबिरियासे रै तेसा जगहा रै नेड़ आई, जौखे तिन्हें प्रभु रै धन्याबाद केरनै न बाद रोटी खाई ती l
\v 24 तैबै जैबै तिन्हें माह्णुए हेरू कई औखे ना ता प्रभु यीशु सा होर ना तिनैरै चेलै, तेबै ते बी किश्ती पांधे चड़ीया प्रभु यीशु बै तोप्दे कफरनहूमा बै नौठे l
\s यीशु जीवन री रोटी सा
\p
\v 25 नौई रै परै जेबे ते प्रभु यीशु सेंघे मिले ता बोलु, ओ गुरू,तुसे औखे कैबै?
\v 26 प्रभु यीशुऐ तिन्हा बै बोलु," हाँऊ तुसा बै सच-सच बोला सा, तूसै मुम्बै तैबै नी तौपदे कि तूसै नोखे कौम हेरे पर तैबे कि तूसै रोटी खाईया रोजले l
\v 27 नाश होणे रै खाणे री तक खेऊ मता केरदे पर तेई खाणे री तक जो हमेशा रा जीवन ठीहराईरा सा, जूणीये माहणु रै बेटे तुसा बै देणा, किबैकि बापू मतलब परमेशवरै तेई पांधे मोहर लाई सा l”
\v 28 तिन्हें प्रभु यीशु बै बोलु, “ परमेश्वरा रा कौम केरने री तक आसा कि केरना?”
\v 29 प्रभु यीशुये तिन्हा बै जवाब धिन्ना, “ परमेश्वरा रा कौम ऐ सा कि तुसै तेई पांधे जो तिन्हें भेजू सा बशाह केरा l”
\v 30 तैबै तिन्हे प्रभु यीशु बै बोलु, “ फिरि तैबै तुसै कुण जैई नशाण रिहा सी कि तिन्हा हेरिया आसे तेरा बशाह केरना? तुसै कुण जेई कौम रिहा सी?
\v 31 आसारै खपरै बोणा न मन्ना खाऊ,जैंडा लिखू सा, “ परमेश्वरै तिन्हा बै खाणे री तक स्वर्गा न रोटी धिन्नी l”
\v 32 प्रभु यीशुऐ तिन्हा बै बोलु, “ हाँऊ तुसा बै सच-सच बोला सा l कि मूसा ऐ तुसा बै सौ रोटी नेंई धिन्नी, पर मेरा बापू तुसा बै सच्ची रोटी स्वर्गा न देआ सा l
\v 33 किबैकि परमेशवरे री रोटी सौऐ सा जो स्वर्गा ना उतरिया दुनिया बै जीवन देआ सा l”
\v 34 तैबै तिन्हें प्रभु यीशु बै बोलु, “ ओ प्रभु, ऐ रोटी आसा बै रोजै देआ केरा l”
\v 35 प्रभु यीशुऐ तिन्हा बै बोलु जीवने री रोटी हाँऊ सा जो मुँ आगै बै एजा सा सौ कदी भी भूखा नी रोह्न्दा, होर जो मुं पांधे बशाह केरा सा सौ कदी भी शोखा नी रोह्न्दा l
\v 36 पर मैं तुसा बै बोलु ती कि तुसै हाँऊ हेरू तैबै भी बशाह नेई केरदे l
\v 37 जो किच्छ बापू मुम्बै देआ सा, सौ सेभ किछ मुं आगै ऐणा सा, होर जो कोई मुं आगै एला सौ मुं कदी भी नी खोलणा l
\v 38 किबैकि हाँऊ आपणी मर्जी नेई पर आपणै भेजणु आळे री इच्छा पूरी केनेरी तक स्वर्गा न उतरु सा l
\v 39 होर मुं भेजणु आए री,मरजी ऐसा कि जो किच्छ तिन्हें मुम्बै धिन्नु सा,तेता न हाँऊ किच्छ भी नेई खोनु, पर तेईबै हाँऊ अंतिम रोजा न होरि घेरे जियानु (जिंऊदा केनू) l
\v 40 किबैकि मेरे बापूरी ऐ इच्छा सा कि ज़े कोई बेटे (शौहरू) बै हेरला होर तेई पांधे बशाह केरला, तेई हमेशा रा जीवन पाणा सा, मुं सौ अंतिम रोजा न होरि घेरे जियाणा (जिन्दा केरना ) सा l”
\v 41 तेबै यहूदी प्रभु यीशु बै चुगली केरदे लागै, किबैकि प्रभु यीशु ऐ बोलु ती कि “ ज़े रोटी स्वर्गा न आईदी सौ हाँऊ सा l”
\v 42 होर तिन्हें बोलु, “ कि ऐ यूसुफ रा बेटा यीशु नी जूणी रै आमा बापू बै आसे जाणा सी?तैबै सौ केंडे बोला सा कि हाँऊ स्वर्गा न ऊतरु सा?
\v 43 प्रभु यीशु ऐ तिन्हा बै जवाब धिन्ना, आपू न चुगली मता केरदे l
\v 44 कोई मुं आगै बै नी एजी सकदा जैबे तक बापू, जूणीऐ हाँऊ भेजू सा, तेईबै खींची नी लेन्दा, होर मुं सौ अंतिम रोज होरि घेरे जियाणा (जिन्दा केरना )सा l
\v 45 भविष्यवाणी केरनू आले शास्त्रा न लिखू सा, “ तिन्हा सारे परमेशवरै री धिरै ना सिखाऊंदे होणा’ जूणीऐ बापू न शुणु होर सिखु सा, सौ मुं आगै ऐजा सा l
\v 46 ऐ नी आथी कि कोइए बापू हेरू सा पर जो परमेशवरै री धीरै न सा सिर्फ तिन्हें बापू हेरू सा l
\v 47 हाँऊ तुसा बै सच - सच बोला सा कि जो कोई बशाह केरा सा, हमेशा रा जीवन तेईरा सा l
\v 48 जीवने री रोटी हाँऊ सा
\v 49 तुसरै बजुर्गे बौणा न मन्ना खाऊ होर मुंऐ l
\v 50 ऐ सौ रोटी सा जो स्वर्गा न ओसा सा फिरी माहणु तूंई न खाले होर नी मोरदै l
\v 51 जीवने री रोटी जो स्वर्गा न उतरा सा, सौ हाँऊ सा अगर कोई ऐसा रोटी न खाला ता तेई सदै री तक जिन्दे रोहणा सा, होर जो रोटी मुं दुनिया रै जीवने री तक देणी सा सौ मेरा मांस सा l”
\v 52 ऐसा गला पांधे यहूदी ऐ बोलिया आपू न झौटीदे लागै, “ ऐ माहणु केंडे आसा बै आपणा मांस खाणे बै देई सका सा?”
\v 53 प्रभु यीशु ऐ तिन्हा बै बोलु, “ हाँऊ तुसा बै सच –सच बोला सा कि जैबे तक तुसै माहणु रै बेटे रा मांस नी खाले होर तेईरा लोहू नी पीलै, तुसा न जीवन नी होणा l
\v 54 जूण मेरा मांस खाआ होर मेरा लोहू पीया सा हमेशा रा जीवन तेईरा सा, होर मुं सौ अंतिम रौजा न होरि घेरे जियाणा( जिंऊदा केरना) सा l
\v 55 किबैकि मेरा मांस सच्ची न खाणे री चीज सा, होर मेरा लोहू सच्ची न पीणे री चीज सा l
\v 56 ज़े मेरा मांस खा सा होर मेरा लोहू पीया सा सौ मुं न सदा बणिया रौहा सा, होर हाँऊ तेईन l
\v 57 जैंडा जिन्दे बापुए हाँऊ भेजू सा, होर हाँऊ बापू री बजह सेंघे जिन्दा सा, तेंडा ऐ भी जो मुम्बै खाला तेई मेरे कारण जिन्दे रौहणा सा l
\v 58 ज़े रोटी स्वर्गा न उतरी सा, तेसा रोटी रै बराबर नी आथी ज़े बजुर्गे खाई होर मुंऐ, जूण कोई ऐ रोटी खाला तेई मेरे कारण जिन्दे रौणा सा l
\v 59 ऐ गल्ला प्रभु यीशु ऐ कफरनुह्मा रै एकी आराधनालय (मंदरा) न उपदेश देंदी घेरे बोली ती l
\s हमेशा री जिन्दगी रे वचन
\p
\v 60 प्रभु यीशु रै चेले न बौऊऐ ऐ शुणीया बोलु, “ ऐ बड़ी पक्की गल सा, ऐसा गल्ला बै कुण शुणी सका सा?”
\v 61 प्रभु यीशु, ऐ आपणे मन्ना न ऐ जाणीया कि मेरे चेले आपू न ऐसा गल्ला पांदे चुगली केरा सी, प्रभु यीशु ऐ पुच्छु, “ कि ऐसा गल्ला न तुसा बै बुरा लागा सा?
\v 62 अगर तूसै माहणु रै बेटे बै जोखे ऐ पहले ती,तौखे ऊजे जांदे हेरणा, तैबे कि होणा
\v 63 आत्मा ता जीवन देणु आई सा, शरीरा न किच्छ लाभ नी आथी, जो गल्ला मैं तुसा बै बोली सी सौ आत्मा सा, होर जीवन भी सा l
\v 64 पर तुसा न किच्छ ऐंडे भी सा l जो बशाह नी केरदे l” किबैकि प्रभु यीशु पहलै जाणा ती कि जो बशाह नेई केरदै, ते कुण सी होर कुणी हाँऊ ढोकणा सा l
\v 65 प्रभु यीशु ऐ बोलु, “ तैबै मै तुसा बै बोलु ती कि जाँ तक कोई बै बापू री धीरै न ऐ बरदान नी देईला ताँ तक सौ मुं आगै बै नी एजी सकदा l
\s पतरसा रा बशाह
\p
\v 66 एता पांधे प्रभु यीशु रै चेले न बौऊ वापिस( पीछे) फिरे होर तेता न बाद तिन्हा सेंघे नी ओन्डै l
\v 67 तैबै प्रभु यीशु ऐ तिन्हा बारा चेले बै बोलु, “ कि तूसै भी जाणा चाहा सी?”
\v 68 शमौन पतरसै जवाब धिन्ना, “ ओ गुरू आसा कुणी आगे बै जाणा? हमेशे री जीवने री गल्ला ता तौ आगै सी;
\v 69 होर आसे बशाह केरू जाणु सा कि परमेश्वरा रै माहणु तुसै सी l”
\v 70 प्रभु यीशु ऐ तिन्हा बै जवाब धिन्ना, “ कि मैं तूसै बारा नी चुनी रै? तैबै भी तुसा न एक माहणु शैतान सा l”
\v 71 ऐ प्रभु यीशु ऐ शमौन इस्करियोती रै बेटे यहुदा रै बारै न बोली ती, किबैकि सौऐ जो बारा न एक ती, जो प्रभु यीशु बै ढौकणु आळा ती l
\c 7
\s यीशु होर तेईरे भाई
\p
\v 1 इन्हा गल्ला न बाद प्रभु यीशु गलीला न फिरदै रौहे; किबैकि यहूदी प्रभु यीशु बै मारने रा तरीका केरदै लागे ती, तैबै प्रभु यीशु यहूदिया न फिरणा नी ती चाहन्दे l
\v 2 यहूदिये रै घौरा रा साजा नेड़े ती l
\v 3 तैबै प्रभु यीशु रै भाईये तिन्हा बै बोलु, “ औखे न यहूदिया बै जा,कि जो कौम तू केरा सा तिन्हा बै तेरे चेले भी तोखै हेरलै l
\v 4 किबैकि ऐंडा कोई नी आथी ज़े मशहूर होणा चाहा सा, होर गोजुईया कौम केरला l अगर तू ऐ कौम केरा सा, ता आपणै आपा बै दुनिया न रिहा l”
\v 5 . किबैकि प्रभु यीशु रै भाई भी तिन्हा पांधे बशाह नी ती केरदै l
\v 6 तैबै प्रभु यीशु ऐ तिन्हा बै बोलु, “ मेरा बौक्त हाजी तक नेई आऊ, पर तुसरी तक सारा बौक्त सा l
\v 7 दुनिया तुसा सेंघे झीक(बैर) नेई केरी सकदी, पर सौ मुं सेंघे बैर डाआ सा किबैकि हाँऊ तिन्हरे विरोधा न ऐ गवाई देआ सा कि तिन्हरे कौम बूरै सी l
\v 8 तूसै जाचा न जाआत ; मुं ऐबै जाचा न नी जाणा, किबैकि हाजी तक मेरा बौक्त पूरा नी हुआ l”
\v 9 प्रभु यीशु ऐ तिन्हा बै ऐ गल्ला बोलिया गलीला न रौहे l
\s झोंपड़ी रै मेले न यीशु
\p
\v 10 पर जैबै प्रभु रै भाई जाचा न नौठे ता प्रभु यीशु भी, सामने नेई पर गौजुईया नौठे l
\v 11 यहूदी जाचा न प्रभु यीशु बै ऐ बोलिया तोपदै लागे, “ सौ कौ सा?”
\v 12 होर माहणु मौंझे प्रभु यीशु रै बारे न चुपचाप(शुड्क)बोऊ गल्ला हुई, किच्छ बोलदै लागे, “ सौ खरा माहणु सा l” होर किच्छ बोलदै लागे, “ नेई सौ ता माहणु बै भरमा सा l"
\v 13 तैबै भी यहूदी री डौरे रै मारै कोई माहणु प्रभु यीशु रै बारे न खुलिया नेई ती बोलदै l
\s मेले न यीशु रा उपदेश
\p
\v 14 जैबै जाचा रा औधा धियाड़ा नौठा ; ता प्रभु यीशु मन्दरा न जाईया वचन शूणान्दे लागे l
\v 15 तैबै यहुदिये हैरान होईया बोलु, " ऐईबै बिना पौढ़ीया ऐ ज्ञान बिद्या कौखै न आई?"
\v 16 तैबै प्रभु यीशुऐ यहुदिये बै जवाब धिन्ना, “मेरा वचन मेरा नेई, पर मेरे भेजणु आळे रा सा l
\v 17 अगर कोई तेइरी इच्छा पांधे चलणा चाहला, ता तेई ऐई वचने रै बारे न जाणला कि ऐ परमेश्वरा री तरफा न सा या हाँऊ आपू धीरै न बोला सा l
\v 18 जो आपू धीरै न किच्छ बोला सा, सौ आपणी सराऊती केरा सा; पर जो आपणे भेजणु आए री सराऊती केरा सा सौ सच्चा सा, होर तेइना कोई पाप नी आथी l
\v 19 कि मूसै तुसा बै (व्यवस्था) कनून नी धिन्नु? तैबै तुसा न कोई भी कनून पांधे नेई चलदै l तूसै मुम्बै किबै मारणा चाहा सी?"
\v 20 लोकै जवाब धिन्ना, “तौन ना कोई बुरी आत्मा सा! कुण तुसा बै मारणा चाहा सी?”
\v 21 प्रभु यिशुए तिन्हा बै बोलु, “ मैं एक कोम केरू, होर तुसा सारे हैरान होआ सी l
\v 22 तैबै मूसै बै खतना केने री आज्ञा धिन्नी सा ( ऐ न कि सौ मूसा री धिरै न सा, पर ऐ आज्ञा पीछे न आई सा), होर तूसै रामै रै धियाड़े माहणु रा खतना केरा सी l
\v 23 जैबै रामै रै धियाड़े ना माहणु रा खतना केरा सी, तैबै मूसा री आज्ञा (व्यवस्था ) कनूने री खत्म नी होली, ता तूसै मुं पांधे किबै तैबै मिश केरा सी कि मैं रामै रै धियाड़े एक माहणु खरी तरह ठीक केरू l
\v 24 मुंह हेरी न्याय मता केरा, पर ठीक–ठीक न्याय केरा l”
\s कि यीशु ही मसीह सा?
\p
\v 25 तैबै किच्छ यरूशलेमबासी बोल्दै लागै, “कि ऐ सौऐ नी आथी जूणीबै मारणे री कोशिश केरनी लाई सा?
\v 26 पर हेरा सौ ता सेभी रै सामने गल्ला केरदा लागा सा होर कोई तेईबै किच्छ निसी रै बोली  lकि सरदारै सच-सच जाणु सा कि एैहे मसीह सा?
\v 27 ऐईबै ता जाणा सी कि सौ कौखला सा, पर मसीह जैबै एला ता कोई नी जाणना कि सौ कौखला सा l”
\v 28 २८. तैबै प्रभु यीशु मंदरा न दसदी घेरै जोरै सेंघे बोलु, “तूसै मुम्बै जाणा सी कि हाँऊ कौखला सा? हाँऊ आपुए नेई आऊ, पर मेरा भेजणु आळा सच्चा सा, तेईबै तूसै नी जाणदै l
\v 29 हाँऊ तेईबै जाणा सा किबैकि हाँऊ तेईरी धिरै न सा होर तेईऐ हाँऊ भेजु सा l”
\v 30 ऐसा गल्ला पांधे तिन्हें प्रभु यीशु ढौकणा चाहु, पर कोईऐ प्रभु यीशु बै हौथ नी लाऊ किबैकि प्रभु रा बौक्त ऐबै नी ती आथी
\v 31 तैबै भी भिड़ा न बौऊ माहणुऐ प्रभु यीशु पांधे बशाह केरू, होर बोल्दै लागे, मसीह जैबै एला, ता कि ऐई न भी नौखै कौम रिहाणै जो ऐईए रिहाए?
\s यीशु बै ढोकणै री कोशिश
\p
\v 32 फरीसिये लोका प्रभु यीशु रै बारै न ये गल्ला चुपचाप केरदै शुणै,होर प्रधान याजके होर फरीसिये प्रभु यीशु बै ढोकणे री तक सपाई भेजै l
\v 33 तैबै प्रभु यीशु ऐ बोलु, “ हाँऊ थोड़ी देरे री तक तुसा सेंघे सा फिरी आपणै भेजणु आळै आगै बै जाणा l
\v 34 तुसा हाँऊ तोपणा, पर नी पाणा, होर जौखै हाँऊ सा, तौखे तूसै नी एजी सकदै l”
\v 35 यहूदि आपू न ढूणदे लागे, “ ऐई कौखै जाणा कि आसा वै नेई मिलणा? कि सौ तिन्हा आगै बै जाला जो यूनानी ना लग-लग होईया रौहा सी.होर यूनानी बै उपदेश देला?
\v 36 ऐ कि गल सा जो तेईये बोली, कि तुसा हाँऊ तोपणा पर नी पाणा, होर जौखे हाँऊ सा, तौखे तूसै नी एजी सकदै?”
\s जिन्दगी रै पाणी री नौई
\p
\v 37 जाचा रा अंतिम रोज ज़े खास रोज सा, प्रभु यीशु खड़ा हुआ होर जौरे सेंघे बोलू, “अगर कोई शौखा सा ता मुं आगे ऐजीया पिया l
\v 38 जो मुँ पांधे बशाह केरला, जैन्डा पवित्र शास्त्रा ना लिखुंदा सा, तेईरै दिला न जीवने रे पाणी री नोई बौहन्दी रोहणा l
\v 39 प्रभु यीशुऐ ऐ वचन पवित्र आत्मा रै बारै न बोलू ती, ज़े तेई पांधे बशाह केरनू आळे पाणु आळे ती, किबैकि आत्मा हाजी तक कोई पांधे नी उतरी ती, किबैकि प्रभु यीशु हाजी तक आपणी महिमा तक नी पूजे ती l
\v 40 तैबै भिड़ा न कोई-कोईये ऐ गल्ला शुणीया बोलू, “ ऐ ता सचिए ना भविष्यद्वक्ता सा l
\v 41 होरि लोकै बोलू, “ऐ ता मसीह सा l” पर कोइयै बोलू, “किबै? मसीह कि गलीला न ऐणा?
\v 42 कि पबित्र शास्त्र न ऐ नी लिखुन्दा सा, कि मसीह दाउदै री वंशा न होर बैतलेह्मा ग्रां न ऐणा,जौखै दाउद रोहा ती?
\v 43 इना गल्ला री वजह सेंघे लोका मौंझे लड़ाई पौई l
\v 44 तिन्हा न किच्छ प्रभु यीशु बै ढौकणा चाहा ती, पर कोइए तिन्हा बै हौथ नी लाऊ l
\s यहूदी मुख्य रा विश्वास नेई केरना
\p
\v 45 तैबै सपाई प्रधान होर फरीसी आगै बै बापस आए तिन्हें सपाई बै बोलु “तुसै सौ किबै नी आणु?”
\v 46 सपाईए जवाब धिन्ना, कोई माह्णुऐ कदी एंडी गला नी केरी l”
\v 47 फरीसीऐ तिन्हा बै जवाब धिन्ना, कि तुसै भी भरमाउन्दै सी l
\v 48 सरदार या फरीसीऐ मौंझे न कोई ऐ तेई पांधे बशाह केरू सा?
\v 49 पर ऐ लोका जो कनून नी जाणदै,शापित सी l”
\v 50 निकुदेमुसे,ज़े पैहले तेई आगै आऊ ती होर तिन्हा मौंझे एक ती,तेईये बोलू,
\v 51 कि आसरी कनून कोई माह्णु बै, जाँ तक पैहलै तेईरी शुणीयां जाणी नी लेंन्दे कि सौ कि केरा सा, दोषी ठहरा सा?”
\v 52 तिन्हें तेइबै जवाब धिन्नु,कि तू भी गलिला रा सा? तोप होर हेर गलील न कोई भविष्य वाणी केनू आ प्रकट नेई होणे रा सा l'
\v 53 तैबै सेभ कोई आपणे-आपणे घौरा बै नौठे l
\c 8
\s गलत कौम केरणु आळी बेटड़ी बै माफ़ी
\p
\v 1 पर प्रभु यीशु जैतुने रै ढौगा पांधे नौठे l
\v 2 दोथी बै प्रभु यीशु फिरिया मंदरा न आए, सारे माहणु प्रभु यीशु आगै आए होर प्रभु यीशु बेशिया तिन्हा बै वचन शूणादै लागै l
\v 3 तैबै शास्त्री होर फरीसीऐ एक बेटड़ी आणी जो बूरै कौमा न ढौकी ती, होर तैसा बै बिचा न खडी केरिया प्रभु यीशु बै बोलु,
\v 4 प्रभु यीशु बै बोलु, ओ गुरू, ऐ बेटड़ी बुरै कौम केरदी ढोकी सा l
\v 5 कनूना न मुसै आसा बै आज्ञा धिन्नी सा कि ऐन्डी बेटड़ी बै पात्थरै लाईया भाहणी l तैबै तूसै ऐसा बेटड़ी रै बारे न कि बोला सी?”
\v 6 (तिन्हें प्रभु यीशु बै परखणे री तक ये गल बोली ती ताकि तेसा पांधे दोष लगणे री तक कोई गल पालै l ) पर प्रभु यीशु टुम्बलै होईया गुठी लाईया धौरती पांधै लिखदै लागै l
\v 7 जैबे ते तिन्हा न पुच्छदे रोहे, ता प्रभु यीशुऐ सीधा होईया ऐ जबाब धिन्ना, तुसा मौन्झा न् जुण पापी नी होला, सौऐ पहलै पात्थर मारला l
\v 8 होर फिरि टुम्बलै होइया धौरती पांधे गुठी लाइया लिखदै लागै l
\v 9 पर तैआ ऐ शुणीया बडे न लेइया ओच्छे तक एक -एक केरिया निकते होर प्रभु यीशु केलै रोहे, होर बेटड़ी बिच्चा न खडी रोही l
\v 10 प्रभु यिशुए खडै होईया तेसा बै बोलु, “ ओ बेटड़ीऐ, सेभ कोखै बै नौठे? कि कोईये तौ पांधे दण्डे री आज्ञा नी धिन्नी l”
\v 11 तेसै बेटड़ी बोलु, ओ गुरू कोई ऐ नेई धिन्नी, प्रभु यीशुऐ बोलु हाँऊ भी तौ पांधे दण्डे री आज्ञा नी देंदा, जा होर दुजिये पाप हेरी केरदी l ]
\s यीशु दुनिया रा पियाशा सा
\p
\v 12 . प्रभु यीशुए लोका बै बोलु, “ दुनिया रा प्याशा हाँऊ सा, जूण मुं पिच्छे होंडा सा सौ निहारे न नी होन्दा,पर तेई दुनिया रा प्याशा पाणा l”
\v 13 फरीसीये प्रभु यीशु बै बोलु, “ तू आपणी गवाई आपू देआ सा, तेरी गवाई ठीक नेई आथी l”
\v 14 प्रभु यीशुये तिन्हा बै जवाब धिन्ना, चाऐ हाँऊ आपणी गवाई आपूऐ देआ सा, तैबै भी मेरी गवाई बड़ीया सा, किबैकि हाँऊ जाणा सा कि हाँऊ कौखै न आऊ सा होर कौखै बै जा सा? पर तूसै नी जाणदै कि हाँऊ कौखै न एजा सा होर कौखै बै जा सा?
\v 15 तूसै शरीरै रै दवारा न्याय केरा सी, हाँऊ कौसी रा न्याय नी केरदा l
\v 16 और अगर आऊं न्याय केरनू भी, ता मेरा न्याय सौचा किबैकि हाँऊ केला नेई होर जुणीए हाँऊ भेजुन्दा सा
\v 17 तुसा रै कनूना न भी लिखू सा कि दुई माहणु री गवाई मिलिया ठीक होआ सा;
\v 18 एक ता हाँऊ आपुए आपणी गवाई देआ सा, होर दूजा बापू मेरी गवाई देआ सा जूणीऐ हाँऊ भेजू सा l”
\v 19 तिन्हें प्रभु यीशु न पुच्छु, “ तेरा बापू कौखे सा?” प्रभु यिशुऐ उतर धिन्ना, ना तूसै मुम्बै जाणदै ता ना मेरै बापू बै अगर तुसै जाणदै ता मेरै बापू बै भी जाणदै l”
\v 20 ऐ गल्ला प्रभु यिशुए मंदरा न् उपदेश देंदी घेरै भण्डार घौरा न बोली, होर कोइये प्रभु यीशु नेई ढौकू, किबैकि तिन्हरा बौक्त हाजी तक नी आऊ आथी l
\s आपणै बारे यीशु रा बोलणा
\p
\v 21 प्रभु यीशु ऐ तिन्हा बै भी बोलु, “ हाँऊ जा, सा, होर तुसा हाँऊ तोपणा होर आपणे पापा न मौरणा ; जौखे हाँऊ जा सा, तौखे तूसै नी एजी सकदै”
\v 22 तुंई पेन्धे यहुदिये बोलु, “ कोईंचे सौ आपू बै ता नेई मरला, ‘जौखे हाँऊ जा सा तौखे तूसै नी एजी सकदै ’”
\v 23 प्रभु यीशुऐ तिन्हा बै बोलु, तूसै बुनलै सी, हाँऊ ऊजला सा, तूसै दुनिया रै सी, हाँऊ दुनियारा नी आथी
\v 24 तैबै मैं तुसा बै बोलु ती कि तूसै आपणे पापा न मौरणा, किबैकि अगर तूसै बशाह नी केरदै कि हाँऊ सौऐ सा ता आपणे पापा न मौरणा l”
\v 25 तिन्हें प्रभु यीशु बै बोलु, “ तू कुण सा?” प्रभु यीशुऐ तिन्हा बै बोलु, “ सौ ऐ जो शुरू न तुसा बै बोलदा लागा सा l
\v 26 तुसरै बारै न मुम्बै बौऊ किच्छ बोलणा सा पर मेरा भेजणुआ सच्चा सा, होर जो मै तिन्हा न शुणु सा सौऐ दुनिया बै बोला सा l”
\v 27 (तिन्हें ऐ नी बुझू कि आसा सेंघे बापू रै बारे न बोला सा l)
\v 28 तैबै प्रभु यीशु ऐ बोलु, “ जैबै तूसै माहणु रै बेटे बै ऊथड़े पांधे चढ़ालै, ता तुसा जाणना सा कि हाँऊ सौ ऐ सा, हाँऊ आपणै आपा न किच्छ नी केरदा पर जैन्डै मेरै बापुए मुम्बै सिखाऊ दा सा, तैन्डै हाँऊ ऐ गल्ला बोला सा l
\v 29 मुम्बै भेजणु आला मुं सेंघै सा, तिन्हें हाँऊ केलै नी छौड़ु, किबैकि हाँऊ हमेशा सौ ऐ केरा सा जुणी न मेरा भेजणु आ खुश होआ सा l”
\v 30 प्रभु यीशु ऐ गल्ला बोलदै लागै ती कि बौऊ माहणुऐ प्रभु यीशु पांधे बशाह केरू l
\s सच्चाई तूसै आजाद केरने
\p
\v 31 तैबै प्रभु यीशुऐ जुणीऐ प्रभु पांधे बशाह केरू ती,तिन्ह यहूदी बै बोलु, “ अगर तूसै मेरै बचना न बणीया रोहा सी, ता सच्चीऐ मेरै चेले बणना l
\v 32 तुसा सच्च जाणना, होर सच्चा तुसा बै अजादी देणी l”
\v 33 तिन्हें प्रभु यीशु बै बोलु, “ आसै ता अब्राहमै रे वंशा रै सी, होर कदी भी कोई रै दास नी हुए तेवै तू कैन्डै बोला सा कि तूसै अजाद होणा सा?”
\v 34 प्रभु यीशु ऐ तिन्हा बै बोलु, “ हाँऊ तुसा बै सच्च- सच्च बोला सा कि जो कोई पाप केरा सा सौऐ पापा रा दास सा l
\v 35 नोकर हमेशा घौरा नि रौंहदै ; बेटा हमेशा रोहा सा l
\v 36 तैबै अगर बेटा तुसा बै अजाद केरला, ता सच्चा न तुसा अजाद होणा सा l
\v 37 हाँऊ जाणा सा कि तूसै अब्राहमें री पीढ़ी रै सी, तैबै भी मेरा वचन तुसरै मना न जगह नी पान्धा, तैबै तूसै मुम्बै मारणा चाहा सी l
\v 38 हाँऊ सौए बोला सा, जो आपणै बापू रै तौखै हेरू ती, होर तुसै भी सौ ऐ केरा सी जो तूसै आपणै बापू न शुणु सा l
\v 39 तिन्हें प्रभु यीशु बै जवाब धिन्ना, “ आसरा बापू ता अब्राहम सा l” प्रभु यीशुए तिन्हा बै बोलु, अगर तूसै अब्राहमें रै शौहरु होंदे, तैबै अब्राहमें रै बरबरा रै बराबर कौम केरदै l
\v 40 पर ऐबै तूसै मुं जैही माहणु बै मारणा चाहा सी,जुणीऐ तुसा बै सच्चा रा वचन दसु जो परमेश्वरा न शुणु,एण्डा ता अब्राहमें नी केरू ती l
\v 41 तूसै आपणे बापू रै बराबर कौम केरा सी l” तिन्हें प्रभु यीशु बै बोलु आसै व्यभिचारा न पैदा नेई हुए सी, आसरा ऐकै बापू सा मतलब परमेश्वर l
\v 42 प्रभु यिशुए तिन्हा बै बोलु, “ अगर परमेश्वर तुसरा बापू होन्दा ता तुसा मुं सेंघे झूरी डाहणी ती; किबैकि हाँऊ परमेशवरै री धीरै न आऊ सा l हाँऊ आपूऐ नी आऊ सा, पर तिन्हें हाँऊ भेजू सा l
\v 43 तूसै मेरी गल्ला किबै नेई बूझदै? किबैकि तूसै मेरे वचन शुणी नेई सकदै l
\v 44 तूसै आपणै बापू शैताना री धीरै न सी, होर आपणै बापू री लालसा बै पूरा केरणा चाहा सी,सौ ता पहलै न ओरै मारणु आळा सा होर सच्चा पांधे नी टिकू,किबैकि सच्च तेईन नेई आथी l जैबै सौ झूठ बोला सा,ता आपणै बिचारा सेंघै बोला सा, किबैकि सौ झूठा सा, मतलब झूठा रा बापू सा l
\v 45 पर हाँऊ ज़े सच बोला सा, तैबै तूसै मेरा बशाह नी केरदै l
\v 46 तुसा मोन्झे कुण मुम्बै पापी ठहरा सा? अगर हाँऊ सच्च बोला सा, ता तूसै मेरा बशाह किबै नी केरदै?
\v 47 . ज़े परमेश्वरा न होआ सा, सौ परमेशवरै री गल्ला शुणा सा; होर तूसै तैबै नी शुणदै कि परमेशवरै री धीरै न नेई आथी l”
\s यीशु होर अब्राहम
\p
\v 48 ऐ शुणीया यहूदीये प्रभु यीशु बै बोलु, “ कि आसे ठीक नेई बोल्दै लागै सी कि तू सामरी सा, होर तौ न बुरी आत्मा सा? होर ता होर तौ न बुरी आत्मा भी सा l
\v 49 प्रभु यीशुए जबाब धिन्ना, “ मुं ना बुरी आत्मा नेई आथी,,पर हाँऊ आपणै बापू रा आदर केरा सा l
\v 50 पर हाँऊ आपणी महिमा नेई चाँहदा, हाँ पर एक सा जो चाहा सा होर न्याय केरा सा l
\v 51 हाँऊ तुसा बै सच्च- सच्च बोला सा अगर कोई माहणु मेरे वचना पांधे चला सा, ता तेई बै हमेशे री तक मौऊत भी नेई हेरणी l
\v 52 यहूदिये प्रभु यीशु बै बोलु, “ ऐबै आसै जाणु कि तौ न बुरी आत्मा सा, अब्राहम मौरूदा सा, होर भविष्यवाणी केनू आळे भी मौरे सी, होर तू बोला सा, जूण मेरे वचना पांधे चलला ता तेई हमेशा तक मौऊत रा स्वाद नी परेखणा l
\v 53 आसरा बापू अब्राहम ता मौरू सा कि तू तेईन भी बडा सा? होर भविष्यवाणी केरनू आळे भी मौरै सी तू आपणै आपा बै कि बुझा सा?
\v 54 प्रभु यीशुऐ जबाब धिन्ना,अगर हाउं आपणी सराउती (प्रशंसा) आपुए केरनू ता, मेरी किच्छ सराउती (प्रशंसा)नी आथी, पर जो मेरी सराउती (प्रशंसा) केरनू आले मेरा बापू सा जोसा बै तुसै बोला सी कि सो तुसरा परमेश्वर सा l
\v 55 तूसै ता सो जाणु नीं,पर हाऊँ तेईबै जाणा सा l अगर हाऊँ बोलनू की हाऊँ तेईबै नी जाणदा ता मुँ भी तुसा सैई झूठै बणना, हाउँ तेईबै जाणा सा होर तेईरै बचना पांधै चला सा l
\v 56 तुसरा बापू अब्राहम मेरा धियाड़ा होणै री आशा न भोऊ खुश ती, तेइए हेरू होर खुशी मणाई l”
\v 57 यहूदियै प्रभु यीशु बै बोलु, हाजी तक तू पझा बौर्षा रा नेईं तैबै भी तें अब्राहम हेरू सा?
\v 58 प्रभु यीशुऐ तिन्हां बै बोलु,हाउँ तुसा बै सच-सच बोला सा,की पेहलै एतै रै की अब्राहम पैदा हुआ हाउँ ती l”
\v 59 तैबै तिन्हें प्रभु यीशु बै मारणै री तक पाथर चकै,पर प्रभु यीशु घोजूईया मंदरा न निकतै l
\c 9
\s जन्मा रै काणै बै होछी दान
\p
\v 1 जांदी घेरे प्रभु यीशु ऐ एक माहणु हेरू जो जन्मा न काणा ती l
\v 2 प्रभु यीशु रै चेलै प्रभु यीशु न पुच्छु, “ओ गुरू जी कुणीऐ पाप केरू ती कि ऐ काणा पैदा हुआ, ऐई माहणुऐ या ऐईरै आमा बापूऐ?
\v 3 प्रभु यीशु ऐ जवाब धिन्ना, “ना ता ऐईये पाप केरू सा, ना ता ऐईरै आमा बापुए, पर ऐ तैबै हुआ सा कि परमेश्वरा रा कौम ऐई पांधे प्रकट होणा ती l
\v 4 जूणीऐ हाँऊ भेजू सा,आसा बै तेईरै कौम धियाड़ी -धियाड़ी न केरणै जरूरी सी, सौ रात ऐणु आई सा, जूणी न कोई कौम नी केरी सकदा l
\v 5 जैबै तक हाँऊ दुनिया न सा, तैबै तक दुनिया रा प्यशा सा l
\v 6 ऐ बोलिया प्रभु यीशु ऐ धौरती पांधे थुकू, होर सौ माटा थूका लाईया शौगु होर सौ माटा तेई काणै री ओच्छी पांधे लाईया l
\v 7 तेईबै बोलु, “ जा शीलोह रे कुंडा न धो”( शिलोह रा मतलब सा भेजू होन्दा सा ) l तेईये जाईया धोऊ होर हेरदा हुआ बापस आऊ l
\v 8 तैबै पड़ोसी होर जूणीऐ पैहले भीख मौंगदा हेरू ती, बोलदै लागे कि ऐ ता सौ नी आथी “ जो बेशिया भीख मौंगा केरा ती?”
\v 9 किच्छ लोके बोलु, “ सौए सा,” दूजे बोलु, ‘ नेई, पर तैइरै बराबर सा l” तैइए ऐ बोलू “ हाँऊ सौऐ सा l”
\v 10 तैबै ते तेई न पुच्छ्दे लागै, “ तेरी ओच्छी कैंडी तेरै खुली?”
\v 11 तेईऐ जवाब धिन्ना, “ यीशु नाँ रा एक माहणु ऐ माटा सिन्हा केरिया लेऊ होर मेरी ओच्छी पांधे लाईया मुम्बे बोलु, शीलोहा ना जाईया धो, तैबै हाँऊ नौठा होर धोऊ होर हेरदा लागा l”
\v 12 तिन्हें तेईना पुच्छु, “ सौ कोखे सा?” तेईयै बोलु हाँऊ नेई जाणदा l”
\s फरीसी द्वारा चंगाई री जाँच-पड़ताल
\p
\v 13 माहणु तैईबै जो पेहलै काणा ती फरिसिए आगे बै नेऊ l
\v 14 जूणी धीयाड़े प्रभु यीशु ऐ माटे शोगिया तेईरी ओच्छी खोली ती, सौ रामा रा धियाड़ा खोलू ती l
\v 15 तैबैफरिसि भी तेईन पुच्छदे लागैकि तेईरी ओच्छी कैंडी तेरै खुली l तेईये तिन्हा बै बोलु, “ तेईये मेरी ओच्छी पांधे माटा लाऊ, फिरि मैं औच्छी धोई होर ऐबै हाँऊ हेरदा लागा सा l
\v 16 ऐसा गल्ला पांधे किच्छ फरीसी बोलदै लागै l ऐ माहणु परमेश्वरा री धीरै न नेई, किबैकि ऐ रामा रा धियाड़ा नेई मन्दा l” दूजे बोलु, “ पापी माहणु ऐन्डे चमत्कार केंडे रीहाई सका सा?” तैबै तिन्हा न दरार पौड़ी l
\v 17 तिन्हें तेई काणे बै भी बोलु, “ तेईये तेरी ओच्छी खोली सा l तू तेईरै बारै न कि बोला सा? तेईये बोलु, “ सौ भविष्यवाणी केरनू आळा सा?”
\v 18 पर यहूदी बै बशाह नी हुआ की सो काणा ती, होर ऐबै हेरा सा,जाँ तक तेई रै आमा बापु, जूणी री ओच्छी खुली ती, शधाऐ l
\v 19 तिन्हा न पुच्छु, “ कि ऐ तूसारा बेटा सा, जूणी बै तूसै बोला सी कि ऐ जन्मा न काणा ती? फिरि ऐबे ऐ कैंडा हेरा सा?
\v 20 तेईरै आमा बापू बोलु, “ आसे ता जाणा सी कि ऐ आसरा बेटा सा, होर जन्मा न काणा ती? ऐबे ऐ कैंडा हेरा सा?
\v 21 पर आसे ऐ नेई जाणदै कि कुणीऐ ऐईरी ओच्छी खोली l सौ सियाणा सा, तेईन पूच्छा, सौ आपणे बारै न आपूऐ दसला l
\v 22 ऐ गल्ला तेईरै आमा बापुए तैबै बोली, किबै कि ते यहूदिये न डौरा ती, किबैकि यहूदि एक मने रै हुए ती कि अगर कोई बोलला कि सौ मसीह सा ता आराधनालया न खोलीणा सा l
\v 23 ऐई कारणै तेईरै आमा बापूऐ बोलु, सौ सियाणा सा,तेई न पूच्छा l”)
\v 24 तैबै तिन्हें सौ माह्णु दूजी घेरै शधाईया तेईबै बोलु,”परमेश्वरै री महिमा केर lआसे ता जाणा सी कि सौ माहणु पापी सा l”
\v 25 तेईये बोलु, “ हाँऊ नी जाणदा कि सौ पापी सा कि नेई ; हाँऊ ता एक गल जाणा सा, कि हाँऊ काणा ती होर ऐबे हेरा सा l”
\v 26 तिन्हें तेईबै बोलु, तेईऐ तौ सेंघे कि केरू? होर कैंडी धीरै तेरी ओच्छी खोली?”
\v 27 तेईऐ तिन्हा बै बोलु, मैं ता तुसा बै दसु ती, होर तूसै’ नेई शूणु, ऐबे दूजी घेरे किबे शूणना चाहा सी? कि तूसै भी तेईरै चेले बणना चाहा सी?”
\v 28 तैबै ते तेईबै बुरा भला बोलदै लागै, “ तू तेईरा चेला सा, आसे ता मूसा रै चेले सी l
\v 29 आसे जाणा सी कि परमेश्वरै मूसा संघे गल्ला केरी पर एई बै नेई जाणदै कि ऐ कौखला सा l”
\v 30 तेईऐ तिन्हा बै जवाब धिन्ना, ऐ ता नोखी गल्ला सा कि तूसै नेई जाणदै कि सौ कौखला सा, तैबै भी तेईऐ मेरी ओच्छी खोली धिन्नी l
\v 31 आसे जाणा सी कि परमेश्वर पापी री नेई शुणदा पर अगर कोई परमेशवरा रा भक्त सा होर तेईरी इच्छा पांधे चला सा, ता सौ तेईरी शुणा सा l
\v 32 आसे जाणा सी कि परमेश्वरै मूसा संघे गल्ला केरी पर एई बै नेई जाणदै कि ऐ कौखला सा l”
\v 33 अगर ऐ माहणु परमेशवरै री धीरै न नेई होन्दा ता किच्छ भी नेई केरी सका ती l”
\v 34 तिन्हें तेईबै बोलु, तू ता पूरा पापा न जन्मुदा सा,तू आसा बै किबै सिखा सा?होर तिन्हें सौ बाहरै खोलु l
\s आत्मिक अंधापन
\p
\v 35 प्रभु यीशुऐ शुणु कि, तिन्हें सौ बाहरै खोलु सा,होर जेबै तेई सेंघे प्रभु यीशु मिलै ता बोलु, कि तू परमेशवरै रै बेटे पांधे बशाह केरा सा?
\v 36 तेईऐ उतर धिन्ना, ओ गुरू सौ कुण सा कि हाँऊ तेई पांधे बशाह केरनू?
\v 37 प्रभु यीशुए तेईबै बोलु, तैं सौ हेरू सा होर जूण तौ सेंघे ढूणीदा लागा सौ सौऐ सा l
\v 38 तेईऐ बोलु, “ ओ गुरू जी, हाँऊ बशाह केरा सा” होर तेईऐ नमस्कार केरू l
\v 39 तैबै प्रभु यीशु ऐ बोलु, “ हाँऊ येसा दुनिया रा न्याय केने री तक आऊ सा,ताकि जो नेई हेरदै ते हेरले, होर जो हेरा सी ते काणे होलै l
\v 40 जो फरिसि तेई सेंघे ती, तिन्हें ऐ गल्ला शुणीया तेईबै बोलु, “ कि आसे भी काणे सी?”
\v 41 यीशुऐ तिन्हा बै बोलु, “अगर तुसै काणे होंदै ता पापी नेई होंदै,पर ऐबै बोला सी कि आसे हेरा सी तैबै तुसरा पाप बणीया रौहा सा l
\c 10
\s पुआल होर भेड़ा रा उदाहर्ण
\p
\v 1 हाऊँ तुसा बै सच-सच बोला सा कि जो कोई दरुआजे न भेड़े रै खुड़ा बै नी जान्दा,पर कोई होरि रस्तै जा सा,सौ चोर होर डाकू सा l
\v 2 पर जो कोई दरुआजे न आन्दरै बै जा सा सौ भेड़ा रा पुआल सा l
\v 3 तेइरी तक दरुआजे रै पौहरी दरुआजा खोला सी,होर भेड़ा तेइरी छेड़ शूणा सी,होर सो आपणी भेड़ा बै नाँ लेईया शधा सा, होर बाहरै बै नेआ सा l
\v 4 जैबै सो आपणी सारी भेड़ा बै बाहरै खोला सा,ता भेड़े रै आगे-आगे होंडा सा, होर भेड़ा तेईरै पिछै-पिछै होंडा सी, किबैकि ते तेइरी छेड़ा बै पच्छियाणा सी l
\v 5 पर तै पाखलै रै पीछे नेई जान्दी पर तेईन दूर भगा सी,किबैकी ते पाखलै री छेड़ नी पछियाणदी l’’
\v 6 प्रभु यीशुऐ तिन्हा बै ऐ उदाहरण दसु, पर तिन्हें नी बुझू कि ऐ कि गल्ला सी ज़े सो आसा बै बोलदा लागा सा l
\s यीशु शोभला पुआल सा
\p
\v 7 तैबै प्रभु यीशुऐ तिन्हा बै बोलु, “हाऊँ तुसा बै सच-सच बोला सा, भेड़ा रा दरुआजा (दवार) हाऊँ सा l”
\v 8 जेतरै मुं न पैहलै आए ती ते सारै चोर होर डाकू ती,पर भेड़े तिनरी नेई शुणी l
\v 9 दरुआजा हाऊँ सा, अगर कोई मुँ न होईया,आन्दरै बै जाला ता तेई उद्धार पाणा,होर जो आन्दरै बाहरै औन्डदा-फिरदा रोहला होर तेई चारा पाणा l
\v 10 चोर कोई होर कौमे री तक नी ऐन्दा पर चोरी केरने री तक होर मारणै री तक ऐजा सा,हाऊँ तैबै आऊ कि ते जीवन पालै होर बौऊ न बौऊ पालै l
\v 11 शोभला पुआल हाँऊ सा,शोभला पुआल आपणी भेड़े री तक आपणी जान भी देआ सा l
\v 12 नोकर जो ना ता पुआल आथी होर ना भेड़ा रा मालक आथी,सौ भेड़िऐ बै ऐन्दा हेरा सा होर भेड़ा बै छोड़ीया भगा सा होर भेड़ीया तिन्हा भेड़ा बै ढौका सा होर लग -लग केरा सा l
\v 13 सौ तैबै भगा सा किबैकी सौ नोकर सा, होर तेइबै भेड़े री फ़िक्र नेई आथी l
\v 14 शोभला पुआल हाँऊ सा,जेण्डा बापू मुम्बै जाणा सा,तेंण्डा हाँऊ भी बापू बै जाणा सा l
\v 15 ऐन्डी तरहे हाँऊ आपणीं भेड़ा बै जाणा सा, होर मेरी भेड़ा मुम्बै जाणा सी, होर हाँऊ भेड़ा री तक आपणी जान देआ सा l
\v 16 मेरी होर भी भेड़ा सीजो ऐई भेड़शाला नेई आथी मुम्बे तिन्हा बै भी शाधणा जरूरी सा l तिन्हें मेरी हाक्का शुणनी,तैबै एके झुण्ड होर एके पुआल होणा l
\v 17 बापू मुं सेंघे तैबै झूरी डाहा सी,किबेकी हाँऊ आपणी जान देआ सा कि सौ मुं भी बापस लेणी l
\v 18 कोई तेई बै मुं ना नेई छुड़ांदा, पर हाँऊ तेई बै आपुए देआ सा l मुम्बै जान देणे रा भी हक्क सा होर लेणे रा भी हक्क सा ऐ आज्ञा मुम्बै मेरे बापू न मिली सा l”
\v 19 ईना गल्ला री बजह न यहूदिये न भी दरार पौड़ी l
\v 20 तिन्हा न बौऊऐ बोलदे लागे “ तेईन बुरी आत्मा सा, होर सौ पागल सा तेईरी किबै शूणा सा?”
\v 21 होरि माणुऐ बोलु, “ ऐ गल्ला ऐन्डे माहणु री नेई जूणी न बुरी आत्मा सा l कि बुरी आत्मा काणे री ओच्छी खोली सका सा?
\s यहूदी रा वशाह नेई केरना
\p
\v 22 यरुश्लेमा न स्थापना केरने री जाच मणान्दे लागै ती, होर ठंडे (शेळे) रा मौसम ती,
\v 23 प्रभु यीशु मंदरा न सूलेमाने री चाऊड़ी (कमरै ) ना फिरदै लागै ती
\v 24 तैबै यहूदीये प्रभु यीशु घेरू होर पुच्छु, “ तू आसारै मना बै कैबै तक दुविधा न डाहला? अगर तू मसीह सा ता आसा बै सिधे – सिधे दस l
\v 25 प्रभु यीशुऐ तिन्हा बै उतर धिन्ना, “ मैं तुसा बै दसु सा पर तूसै बशाह केरदै नी l जूणा कौम हाँऊ आपणे बापू रै नाँ न केरा सा, सौऐ मेरे गवाह सी,
\v 26 पर तूसै तैबै बशाह नी केरदै किबैकि मेरी भेड़ा मोंझे न नेंई आथी
\v 27 मेरी भेड़ा मेरी छेड़ शूणा सी, हाँऊ तिन्हा बै जाणा सा, होर ते मेरे पिच्छे- पिच्छे होंडा सी l
\v 28 होर हाँऊ तिन्हा बै हमेशा रा जीवन देआ सा l तिन्हा कदी भी नाश नेई होणा, होर कोई तिन्हा बै मेरे हौथान् न छड़ाई नी सकदा l
\v 29 मेरा बापू जुणीऐ ते मुम्बे धिन्नी सी, सेभी न बडा सा होर कोई तिन्हा बै बापू रै हौथा न छड़ाई नी सकदा l
\v 30 हाँऊ होर बापू ऐके सी l”
\v 31 ३१. यहूदियै प्रभु यीशु पांधे पात्थरै लाईया बाहणे री तक भी पात्थर चक्के l
\v 32 एता पंधे पभु यिशुए तिन्हा बै बोलु, “ मैं तुसा बै आपणे आपू री धीरै न बौऊ शौभलै कौम रिहाए सी, तिन्हा न कुणी जेंही कौमें री तक तूसै मुँ पांधे पात्थरे लाईया बाहा सी?”
\v 33 यहूदियै प्रभु यीशु बै बोलु शौभलै कौमै री तक आसै तौभै नी मारदै,पर परमेश्वरा री निन्दा रै कारण, होर तैबै की तू माहणु होईया आपणे आपा बै परमेश्वर बोला सा l”
\v 34 प्रभु यिशुए तिन्हा बै जबाब धिन्ना, “ किबै तुसारे कनुना न नेई लिखू सा, मैं बोलु तू ईश्वर सा?
\v 35 अगर तेईये तिन्हा बै ईश्वर बोलु, “ जुणी आगै परमेश्वरा रा वचन पुजू सा (होर पवित्र शास्र री गल्ला गलत नेई होई सकदी)
\v 36 ता जो बापूए पवित्र बणाईया दुनिया न भेजू सा तूसै तेईबै बोला सी कि, तू निन्दा केरा सा, किबैकि मैं बोलु, “ हाँऊ परमेश्वरा रा बेटा सा?
\v 37 अगर हाँऊ आपणे बापू रा कौम नेई केरणु ता मेरा बशाह मता केरदै l
\v 38 पर अगर हाँऊ केरा सा, ता चाहे मेरा बशाह मता केरा पर तिन्हा कौमा रा ता बशाह केरा, तैबै तूसै जाणलै होर समझलै कि बापू मुँ न सा, होर हाँऊ बापू न सा?
\v 39 तैबै तिन्हें फिरि प्रभु यीशु बै ढोकणे री कोशिश केरी पर सौ तिन्हा रै होथा न नेई आऊ l
\v 40 तैबै प्रभु यरदनै रै पारै तेसा जगहा पांधे नौठे जौखे यूहन्ना पहलै बपतिस्मा देआ केरा ती,होर तौखे रोहे l
\v 41 बौऊ माहणु प्रभु यीशु आगै बै एजीया बोलदै लागे, “ युह्न्ने ता कोई भी नशाण नेई रिहाऊ, पर जो किच्छ युह्न्ने इन्हा रै बारै न बोलु ती, सौ सेभ किच्छ सच्च ती l
\v 42 होर तौखे बौऊ माहणुए प्रभु यीशु पांधे बशाह केरू l
\c 11
\s लाजरा री मौऊत
\p
\v 1 मरियम होर तेसरी बेहण मार्था रै ग्राँ न बैतनिय्याह रा लाजर नाँ रा एक माहणु बमार ती l
\v 2 ऐ सौ ऐ मरियम ती जुणीऐ प्रभु पांधे शोभली बास आळी चीज पेरिया,प्रभु यीशु रै जौंघा न आपणे चौड़े लाईया टुशु ती,तेसा रा भाई लाजर बमार ती l
\v 3 तैबै तेसरी बेहणे तिन्हा बै समाद भेजू, “ओ प्रभु हेर, जुणी सेंघे तू झूरी डाहा सा, सौ बमार सा l”
\v 4 ऐ शूणीया प्रभु यीशुए बोलु, “ ऐ बमारी री मौऊत नेई पर परमेश्वर रै बेटे महिमा री तक सा, ता तेईरै जरिए परमेशवरै रै बेटे शौहरू री महिमा होली l "
\v 5 प्रभु यीशु, मार्था होर तेसरी बेहण होर लाजरा सेंघे झूरी डाहा ती l
\v 6 . तैबै भी जैबै प्रभु यिशुए शूणु कि बमार सा, ता जुणी जगहा पांधे सौ ती,तौखे दुई रोज होर रुके
\v 7 तेता (तूंई) न बाद प्रभु यिशुए चेले बै बोलु, “ एजा आसा होरी घेरे यहूदिया बै जाणा l”
\v 8 चेले प्रभु यीशु बै बोलु, ओ गुरू ऐबै ता यहूदी तुसा पांधे पत्थरे लाईया ‍‌‌‌बाहणा चाहा ती, होर कि तूसै फिरि तौखे बै जाणा सा?
\v 9 प्रभु यीशुऐ(जवाब )उतर धिन्ना,“ कि धियाड़ी रै बाराह घंटे नी होंदै? अगर कोई धयाडी चौला सा ता ठोकर नेई खांदा, किबैकि दुनिया रा पियाशा हेरा सा l
\v 10 पर अगर कोई निय्यारै न चला सा ठोकर खा सा, किबैकी तेईन पिय्याशा नेईं अथी l
\v 11 प्रभु यीशुऐ ऐ गल्ला बोल्ली होर तुंई न बाद तिन्हा बै बोल्दै लागै, आसरा संघी लाजर सुता सा, होऊँ तेईबै जगाणै री तक चौलु सा l”
\v 12 तैबै चेलै प्रभु यीशु बै बोलु, "ओ गुरू अगर सौ सुता सा, ता ठीक होणा l"
\v 13 प्रभु यीशुऐ ता तेईरी मौउती रै बारै न बोलु ती, पर तिन्है समझू की तिन्हे निंजा ना सोणे रै बारै न बोलु
\v 14 तैबै प्रभु यीशुऐ तिन्हा बै साफ-साफ बोलु, “लाजर मुँआ सा;
\v 15 होर हाऊँ तुसरी वजह न खुश सा की हाऊँ तौखे नी ती आथी जूणीन तुसै बशाह केरलै l पर एैबै एजा आसा तेई आगै बै जाणा l”
\v 16 तैबै थोमा जो दिदमुस बोलिया ती, आपणै सेंघी चेलै बै बोलु,“एजा, आसा भी इन्हा सेंघे मौरणै री तक जाणा l”
\s यीशु रा जिन्दा होणा होर जिन्दगी
\p
\v 17 तौखे पुजिया प्रभु यीशु बै पता लागा की लाजरा बै कब्रा न डाईया चार रोज हुए सी l
\v 18 बैतनिय्याह यरूशलेमा रे नेड़ कोई दुई मीले री दुरी पांधे ती l
\v 19 बौऊऐ यहूदी मार्था होर मरियम रै नेड़ तेसरै भाई री मौऊती पांधे शान्ति देणै री तक आए ती l
\v 20 जेबै मार्थे प्रभु यीशु रै ऐणे री खबर शूणी ता तिन्हा सेंघे मिलणे री तक नौठी, पर मरियम घौरा बेशिया रौही l
\v 21 मार्थे प्रभु यीशु बै बोलु,, ओ प्रभु अगर तूसै औखे होन्दे ता, मेरे भाई कदी नी ती मौरणा l
\v 22 . होर ऐबै हाँऊ भी जाणा सा कि जो किच्छ तूसै परमेश्वरा न मौंगलै, परमेश्वर तुसा बै देणा l"
\v 23 प्रभु यीशु ऐ तेसा बै बोलु," तेरा भाई जी उठणा सा l”
\v 24 मार्थे प्रभु बै बोलु, हाँऊ जाणा सा कि अंतिम रोजा न होरि घेरे जीणे री तक रै बौक्ता ना जी ऊठणा l"
\v 25 प्रभु यीशु ऐ तिन्हा बै बोलु, होरि घेरे जीणा होर जीवन हाँऊ सा, जो कोई मुं पांधे बशाह केरा सा अगर सौ मौरला भी ता तैबै भी तेई जीणा,
\v 26 होर जो कोई जिन्दा सा मुं पांधे बशाह केरा सा तेई हमेशा री तक नेई मौरणा कि तू ऐई गल्ला पांधे बशाह केरा सा?”
\v 27 तेसै प्रभु बै बोलु, “ हाँ, हे प्रभु, हाँऊ बशाह केरा सा कि परमेश्वरा रा बेटा मसीह जो दुनिया न ऐणु आळा ती, सौ तूसै सी l”
\s यीशु रुणु
\p
\v 28 ऐ बोलिया सौ नौठी, होर आपणी बेहण मरियम शधाई होर चुपचाप बोलु, “ गुरू औखे सी होर तुसा बै शधान्दा लागु सा l”
\v 29 . ऐ शुणदै सौ फट उठी होर प्रभु यीशु आगै बै नौठी l
\v 30 यीशु हाजी ग्रां न भी नेई पुजू ती पर सौए जैगहा ती जौखे आत्मा तेई सेंघे मिली ती l
\v 31 तैबै जो यहूदी तेसा सेंघे घौरा न ती होर तेसा बै बशाह देन्दे लागै ती ऐ हेरिया कि मरियम फट ऊठीया बाहरै बै नौठी सा ऐ समझू कि सौ कब्र आगै बै रौणे री तक चौली सा, ता तेसरै पिच्छे न नौठे l
\v 32 जैबै मरियम तौखे पूजी जौखे प्रभु ती ता तिन्हा बै हेरिया प्रभु यीशु रै जोंघा पांधे पौड़ी, होर बोलु, “ ओ गुरू अगर तूसै औखे होंदै ता मेरा भाई नि ती मौरणा l”
\v 33 जेबै प्रभु यीशु होर तिन्हा सेंघे यहूदीये जो तिन्हा सेंघे आए ती रोंदै हेरे ता प्रभु यीशु आत्मा न होर भी बौऊ दुखी हुए, होर( उताबलै )उदास हुए,
\v 34 होर बोलु, “ तुसै सौ कौखे डाऊ सा? तिन्हें प्रभु यीशु बै बोलु, “ ओ गुरू चौलिया हेरी लेआ l”
\v 35 प्रभु यीशु रूणै l
\v 36 तैबै यहूदी बोल्दै लागै," हेरा सौ तेई सेंघे केतरी झूरी डाआ सा l"
\v 37 पर तिन्हा मौंझे किच्छ बोल्दै लागै, “ कि ऐ सौऐ सा जुणीऐ काणे री औच्छी खोली,एंडा भी नी केरी सकू कि ये माहणु नी मौरदा? "
\s लाजरा रा जिन्दा होणा
\p
\v 38 प्रभु यीशु मना न भी बौऊ दुखी होईया कब्रा पांधे आऊ, सौ एक गुफा ती होर एक पात्थर तुंई पांधे रखु ती l
\v 39 . प्रभु यीशुऐ बोलु, “ पात्थरा बै फेटे केरा l” तेई मौरे होन्दे री बैहण मार्था प्रभु यीशु बै बोल्दी लागी, “ ओ गुरू ऐता न ता ऐबे गंदी बास ऐजा सा, किबैकि तेईबै मोरिया चार रोज हुए सी l”
\v 40 प्रभु यीशु ऐ तेसा बै बोलु, “ कि मैं तुसा बै नी ती बोलु कि अगर तू बशाह केरली, ता परमेश्वरै री महिमा हेरणी l"
\v 41 तैबै तिन्हें सौ पात्थर फेटै केरू l प्रभु यीशुऐ झांऊ हेरिया बोलु, “ ओ बापू हाँऊ तेरा धन्याबाद केरा सा कि तूसै मेरी शुणी सी l
\v 42 हाँऊ जाणा सा कि तूसै हमेंशा मेरी शुणा सी पर जो भीड़ ओरै –पारै खड़ी सी तिन्हरी बजहा सेंघे मैं ऐ बोलु, जुणी सेंघे की बशाह केरलै कि तूसै हाँऊ भेजू सा l”
\v 43 ऐ बोलिया प्रभु यीशु ऐ, बडी जोरा सेंघे बोलु, “ ओ लाजर, बाहरै ऐज l”
\v 44 ज़े मुआ ती, सौ टौले सेंघे हौथ जौंघा बौनु हौन्दा बाहरै निकतु, होर तेईरा मुँ अन्गोच्छे सेंघे पलेटू होन्दा ती, प्रभु यीशु तिन्हा बै बोलु, “ ऐइबै खोला होर जाणे देआ l"
\s यीशु बै मकाणै री योजना
\p
\v 45 तैबै जो यहूदी मरियम आगै बै आए ती, होर प्रभु यीशु रा कौम हेरू ती,तिन्हा न बौऊए बशाह केरू l
\v 46 पर तिन्हा न कोइए फरीसी आगै जाइया प्रभु यीशु रै कौमा रा समाचार धिन्ना l
\v 47 इना गल्ला न प्रधान, याजक (बड़े-बड़े लोका)फरीसीये बड़ी सभा शधाई होर बोलु, “ आसे कि केरा सी? ऐ माहणु ता बौऊ नशाण रिहा सा l
\v 48 अगर आसै तेईबै ऐन्डे छौड़ी देले,ता सेभी तेई पांधे बशाह आणना सा, होर रोमी ऐजिया आसरी जगहा होर जाति,दुई पांधे आपणा अधिकार केरणा सा l”
\v 49 तैबै तिन्हा न काइफा नाँ रै एकी माह्णुऐ जो तेई बौर्षा रा महायाजक ती तिन्हा बै बोलु तुसे किच्छ भी नी जाणदै,
\v 50 होर ऐ नेई समझदै कि तुसरी तक ऐ खरा सा कि आसरे माहणु री तक एक माहणु मोरला, होर सारी जाति खत्म( नाश) नेई होली l
\v 51 ऐ गल्ला तेईये आपू धीरै न नेई बोली, पर तेसा बोर्षा रा बड़ा याजक होइया भविष्यवाणी केरी, कि प्रभु यीशु तेसा जाति री तक मौरणा ;
\v 52 होर न तेसा जाति री तक,पर तैबै भी कि परमेशवरै रै आंगी-आंगी हुएंदे (तितर-बितर सन्तान) सेभ बेटे एक केरी देला l
\v 53 तैबै तेसा रोजा न ते तेईबै मारणे री योजना (स्कीम) बणान्दे लागै
\v 54 तैबै प्रभु यीशु तेई बौक्ता न होर यहूदी रै सामने नेई फिरु ; पर तौखे न बौणा रै नेड़ देशा न इफ्राइम नाँ रै एक नगरा बै नौठे, होर आपणे चेले सेंघे तौखे रौंहदै लागै l
\v 55 यहूदीये री फसलै री जाच (साजा) नेड़ ती, होर बौऊ लोका फसह रै पेहले रोजा न यरुश्लेमा बै नौठे कि आपणे आपा बै साफ केरलै l
\v 56 तैबै ते प्रभु यीशु बै तोपदै लागै, होर मंदरा न खडे होईया आपू न बोलदै लागे, “ तूसै कि सोचा सी? कि तेई जाचा(साजा) न नेई ऐणा l
\v 57 प्रधान होर यजकै होर फरीसीये ये आज्ञा धिन्नी ती कि अगर कोई ऐ जाणलै कि यीशु कौखे सा ता दसलै, फिरि तेईबै ढोक्लै l
\c 12
\s यीशु री जौंघा न इत्र पाणा
\p
\v 1 यीशु फसलै री जाचा रै छौ रोज पहलै बैतनिय्याह आऊ जौखे लाजर ती, जो प्रभु यीशुऐ मौरू होन्दे न जिन्दा केरू ती l
\v 2 तौखे तिन्हें प्रभु यीशु री तक रोटी तियार केरी ति,होर मार्था सेवा केरदी लागी ती होर लाजर तिन्हा न एक ती जो प्रभु यीशु सेंघे रोटी खाणे री तक बेठा ती l
\v 3 तैबै मरियम जटा मांसी रा औधा सेर बौऊ मेंहगी शोभली बासी आळी चीज आणिया प्रभु यीशु रै जौंघा पांधे पेरी होर चौड़े लाइया जौंघ साफ केरी होर तेसा शोभली बासी सेंघे पूरा घौरा शोभली बासी सेंघे भौरूआ l
\v 4 पर प्रभु रै चेले न यहूदा इस्करियोती नाँ रा एक चेला जो प्रभु यीशु जूणीऐ ढौकणे धियाऊ ती, बोलदा लागा
\v 5 ऐ शोभली बासी आळी चीज त्राई शौऊ दिनारै न बचिया गरीबा बै किबै नेई धिन्नी?" '
\v 6 तेईऐ ऐ गल तैबै नेई बोली कि तेईबै गरीबै(कंगालै ) री फ़िकर ती, पर तैबै कई सौ चोर ती, होर तेई आगै तिन्हरी थैइली रोहा ती होर तेता न जो किच्छ भौरा ती, सौ तेसा थैइली न खोला ती l
\v 7 प्रभु यीशुऐ बोलु, “ ऐईबै रौहणे देआ ऐईबै मेरे पौथणे रै रोजा री तक रौहणे देआ
\v 8 किबैकि कंगाल जो तुसा सेंघे सदा रौहणा सा, पर मुँ तुसा सेंघे सदा नेई रौहणा l”
\s लाजरा बै मकाणै री योजना
\p
\v 9 जैबै यहूदीये री बड़ी भिड़े जाणु कि सौ तौखे सा, ता ते ना तैबै कि प्रभु यीशु री बजह सेंघे आए पर तैबै भी कि लाजरा बै हेरलै,जूण प्रभु यीशुऐ मौरू होन्दे न जिन्दा केरू ती l
\v 10 तैबै प्रधान याजकै ;लजरा बै मारणे री तक स्कीम बणाई l
\v 11 किबैकि तेईरी बजह न बौऊ यहूदी नौठे होर प्रभु यीशु पांधे बशाह केरू l
\s यरूशलेमा न जीत
\p
\v 12 दूजे रोज बौऊ माहणुए जो जाचा न आए ए शूणीया कि प्रभु यीशु यरुश्लेमा न ऐन्दे लागै सी l
\v 13 तैबै तिन्हें खजूरै री शाणी आणी होर प्रभु यीशु सेंघे मिलणे री तक निकतै, होर जौरै सेंघे बोल्दै लागै, “ होशाना ! धन्य इस्राएला रा राजा, जो प्रभु रै नाँ न एजा सा l”
\v 14 जैबै प्रभू यीशु बै गधे रा बच्चा मिलू ता तेई पांधे बेठू, जैंडा लिखुन्दा ती,
\v 15 ओ सिय्योना री बेटी मत डौर ;होर, तेरा राजा गधे रै बच्चे (शौहरु ) पांधे चढ़ीया ऐन्दा लागा सा l"
\v 16 प्रभु यीशु रै चेले ऐ गल्ला पेहलै नेई समझी(बुझी) ती, पर जैबै प्रभु यीशु री महिमा सामणे हेरी ता तिन्हा बै याद आई कि ऐ गल्ला प्रभु यीशु रै बारै न लिखी होंदी ती,होर माहणुऐ तेई सेंघे तेन्डी रीति रा बरताव केरू ती l
\v 17 तैबै माहणु री भिड़ा न तिन्हें माहणुऐ गवाई धिन्नी, जो तेई बौक्ता न् तौखे ती जैबै प्रभु यीशुऐ लाजरा बै कब्रा न शधाइया मौरू होन्दे न जिन्दा केरू ती l
\v 18 ऐई बजह न लोका प्रभु यीशु सेंघे मिलणे बै आए ती, किबैकि तिन्हें शुणु ती कि प्रभु यीशुऐ नौखे कौम रीहाए सी,
\v 19 तैबे फरीसीये आपू न बोलू, “ सोचा ऐ कि तूसा रै बोलै किच्छ नि होंदा l हेरा, दुनिया तेईरै पीछे होन्दी लागी सा l"
\s यूनानी रा यीशु बै तोपणा
\p
\v 20 जो लोका तेस जाचा न आराधना केरने री तक आए ती तिन्हा न किच्छ यूनानी ती l
\v 21 तिन्हें गलीलै रै बैतसैदा रै रोहणु आळे फिलिप्पुसा आगै एजीया अर्जा केरी, “ गुरू जी आसे प्रभु यीशु सेंघे मीलणा चाहा सी l”
\v 22 फिलिप्पुसे एजिया आंद्रियासा बै बोलु,तैबै आंद्रियास होर फिलिप्पुस ऐ जाइया प्रभुबै बोलु l
\v 23 तैबै प्रभु यीशु तिन्हा बै बोलु, “ सौ बौक्त आऊ सा,कि माहणु रै बेटे री महिमा होली l
\v 24 हाँऊ तुसा बै सच-सच बोला सा कि जाँ तक गेंहूरा दाणा धौरती न पौड़ीया मौरदा नेई सौ केलाऐ रौहा सा, पर जैबै मौरा सा ता बौऊ फौल आणा सा l
\v 25 जो आपणी जानी सेंघे झूरी डाहा सा, सौ तेसा बै खोआ सा, होर जो ऐई दुनिया न आपणे प्राणा सेंघे झूरी नेई डाहन्दा, तेई हमेशा रै जीवनै री तक तेसरी(फाजत) रक्षा केरनी सा l
\v 26 अगर कोई मेरी सेवा केरला, ता मेरे पिच्छे एजा, होर जौखे हाँऊ सा, तौखे मेरे नौकर भी होणा, अगर कोई मेरी सेवा केरला, ता बापू तेईरा आदर केरणा l
\s यीशु री मौऊती धीरे इशारा
\p
\v 27 ऐबे मेरा जीऊ परेशान सा, तैबै ऐबे मुँ कि बोलणा? ओ बापू, मुम्बे एस घड़ी बचा?"पर हाँऊ एसा बजहा सेंघे ऐसा घड़ी न पुजू l
\v 28 “ओ बापू ओ बापू आपणै नाँ री महिमा केर l"तैबै आकाशवाणी हुई,:मैं तेईरी महिमा केरीदी सा,होर भी केरनी l"
\v 29 तैबै जो लोका खडे होईया शुणदै लागै ती तिन्हें बोलु कि बादल गरजू l होरिये बोलु, “ कोई स्वर्गदूते तेईबै बोलु, l”
\v 30 इन्हा गल्ला न प्रभु यीशुऐ बोलु, “ ऐ छेड़ (हाक्का )मेरी तक नेई, पर तुसरी तक आई सा l
\v 31 ऐबै ऐसा दुनिया रा न्याय होणा सा, ऐबै येई दुनिया रा सरदार खोली जाणा सा;
\v 32 होर मुँ अगर दुनिया पांधे न ऊथड़े पांधे चढ़ाई जाणा, ता सारै आपू आगै बै खींचणे l"
\v 33 ऐ बोलीया प्रभु यीशुऐ(प्रगट) सामने केरू कि तिन्हा केंडी मौऊती मौरणा l
\v 34 इन्हा गल्ला पांधे लोकै तिन्हा बै बोलु, “ आसे कनुने री ऐ गल्ला शूणी सा, कि मसीह सदा री तक रौहणा, ऐबै तू कि बोला सा कि माहणु रा बेटा ऊथड़े पांधे चढ़ाई जाणा जरूरी सा? ऐ माहणु रा बेटा कुण सा?"
\v 35 प्रभु यीशुऐ तिन्हा बै बोलु, “ पियाशा ऐबै थोड़ी देरे री तक तुसरै बीचा न सा l जैबै तक पियाशा तुसा सेंघे सा तैबै तक औन्डदै रौहा, ऐन्डे नि लोड़ी हुआ कि निहारा तुसा बै घेरला, जो निहारै न चला सा, कि सौ नेई जाणदा कि कौखे बै जा सा l
\v 36 जाँ तक पियाशा तुसा सेंघे सा, पियाशे पांधे बशाह केरा ताकि तूसै पियाशे रै सन्तान बणलै l”
\s यहूदी रा बिना बशाह रै रौहणा
\p ऐ गल्ला बोलिया प्रभु यीशु नौठे होर तिन्हा न घौजुइया रौहु l
\v 37 प्रभु यीशुऐ तिन्हरै सामने नशाण रिहाए, तैबै भी तिन्हें बशाह नेई केरू l
\v 38 फिरि यशायाह भविष्यद्वक्ता रा वचन पूरा होला जो बोलुदा ती, “ ओ प्रभु आसरी गल्ला रा कुणीए बशाह केरू सा? होर प्रभु री शक्ति कुणी पेंधे सामणै हुई ओंग बाँह कैन्डी धीरै सामन हुई l
\v 39 तेई बजह न बशाह भी केरी स्कदै, किबैकि यशयाहे ऐ भी बोलु सा l
\v 40 तेईये तिन्हरी ओच्छी काणी, होर तिन्हरा मन पक्का केरू सा कोइन्चे ऐन्डा नेई लोड़ी कि तै ओच्छी न हेरलै मना लाइया समझलै, होर फिरलै, होर मूँ तै ठीक केरणे l "
\v 41 यशायाह ऐ गल्ला तैबै बोली कि तेईये तिन्हरी महिमा हेरी, होर तेईऐ तिन्ह्ररै बारै न गल्ला केरी l
\v 42 तैबै भी अधिकारिये न बौऊ प्रभु यीशु पांधे बशाह केरू, पर फरीसीये री बजह न सामने नी ती मनदै, कही ऐन्डा नेई लोड़ी हुआ कि तै तिन्हा बै आराधनालाय न खोली जालै l
\v 43 किबैकि माहणु री धीरै न महिमा तिन्हा बै परमेशवरै री धीरै न महिमा जादा (बोऊ )खरी लागा ती l
\s यीशु रै जरिये न्याय
\p
\v 44 प्रभु यीशुये जोरै सेंघे बोलु, जो मूँ पांधे बशाह केरा सा, सौ मूँ पांधे नेई पर मेरे भेजणु आळे पांधे बशाह केरा सा l
\v 45 होर जो मूम्बै हेरा सौ मेरे भेजणुआए बै हेरा सा l
\v 46 हाँऊ दुनिया न पियाशा होइया आऊ सा किबैकि जो कोई मूँ पांधे बशाह केरलै तेई नियाहरै न नेई रौहणा l
\v 47 अगर कोई मेरी गल्ला बै नेई शूणदै, ता हाँऊ तेईबै पापी नेई बणादा किबैकि हाँऊ दुनिया बै पापी बणाणे री तक नेई पर दुनिया रा खरा केने री तक आऊ सा l
\v 48 जो मुम्बै तुच्छ( घटिया) जाणा सा होर मेरी गल्ला बै ग्रहण नेई केरदा तेईबै पापी बणाणु आळा ता ऐके सा, पर जो वचना न मैं बोलु ती, तेईये सौ पिछले धियाड़े न सौ पापी ठराणा l
\v 49 किबैकी मैं आपू धीरै न गल्ला नेईं केरी; पर बापू जूणीऐ हाऊँ भेजू सा तिन्हें मुम्बै आज्ञा धिन्नी सा कि, की-की दसणा होर की-की बोलणा?
\v 50 होर हाऊँ जाणा सा की तिनरी आज्ञा न हमेशा रा जीवन सा l तैबै हाऊँ जो किच्छ बोला सा,सौ जेन्डा बापूऐ मुँ आगै बोलु सा तैन्डाएै बोला सा l”
\c 13
\s यीशु रा चेले री जोंघा धोणा
\p
\v 1 फसलै री जाचा न पैहलै, जैबै प्रभु यीशु ऐ जाणु की मेरा वौक्त आऊ सा की दुनियां बै छौड़ीया बापू आगै बै जाणा, ता आपणै माह्णु जो दुनियां न सी जेन्डी झूरी सौ डाआ ती अन्तै रै रोजा न तेन्डी झूरी डाहा सा l
\v 2 जैबै शैतान शमौन रै बेटै यहूदा इस्करियोती रै मना न ऐ भौरू ती की प्रभु यीशु बै ढौकणै धियाला ता रोटी रै बौकता न l
\v 3 प्रभु यीशुऐ ऐ जाणिया कि बापुए सेभ किच्छ मेरै हौथा न केरू सा होर हाऊँ परमेश्वर आगै न आऊ सा, होर परमेश्वरा आगै बै जाणा सा, .
\v 4 रोटी खाणै न उठिया आपणै उजलै टौलै खौलै, होर अंगौछा लाईया आपणा चेक्का भौनु l
\v 5 तैबै भांडे न पाणी भौरिया चेलै री झौन्घा धोणै री तक होर जो अंगोछा (गाची) चेक्कै न बौनु होन्दा ती तेई लाईया तिनरी झौन्घा टूशदा लागा l
\v 6 जैबै प्रभु यीशु शमौन पतरसा आगै पुजू, ता पतरसै प्रभु यीशु बै बोलु, “ओ प्रभु, कि तुसै मेरी झौघाँ धोआ सी?”
\v 7 प्रभु यीशुऐ तेईबै जवाब धिन्ना, जो हाऊँ केरा सा, तू तेईबै एबै नी जाणदा,पर एता न बाद समझणा सा l”
\v 8 पतरसै प्रभु यीशु बै बोलु, तुसा मेरी झौन्घा कदी भी नी धोणी सा l" 'ऐ शुणीया प्रभु यीशुऐ तेईबै बोलु, अगर हाऊँ तौभे नेईं धोनू ता तेरा मेरा कोई रिश्ता नेईं l"
\v 9 शमौन पतरसै प्रभु यीशु बै बोलु,"ओ प्रभु, ता मेरी झौन्घा केली नेईं, पर हौथ होर मुंडी भी धोइया दे l”
\v 10 प्रभु यीशुऐ तेईबै बोलु," जुण नहाँऊदा सा तेईबै झौंघे रै सिवाए होर किच्छ धोणै री जरूरी नेईं आथी, पर सौ बिलकुल साफ सा,पर सेबी रै सेभ नेई l"
\v 11 प्रभु यीशु ता आपणै ढौक्णै धियाणु आळै बै जाणा ती तैबै तेईबै बोलू,तुसै सारै रै सारै साफ़ नेईं आथी l”
\v 12 जैबै प्रभु यीशुऐ तिनरी झौन्घा धोई,होर आपणै टौलै लाईया फिरी बेशु, ता तिन्हा बै बोल्दा लागा,कि तुसै की समझू की मैं तुसा सेंघे की केरू?
\v 13 तुसै मुम्बै गुरू होर प्रभु बोला सी,होर ठीकै बोला सी, किबैकी हाऊँ सोए सा l
\v 14 अगर मैं प्रभु होइया तुसरी झौन्घा धोई,ता तुसा बै भी एकी होरि री झौन्घा धोणी जरूरी सा l
\v 15 किबैकि मैं तुसा बै नमूना रिहाऊ सा जैंडा मैं तुसा सेंघे केरू सा . तूसै भी तैंडा केरा l
\v 16 किबैकी हाँऊ तुसा बै सच-सच बोला सा दास आपणै स्वामी न बडा नेईं अथी,होर ना भेजू होन्दा आपणै भेजणु आळै न l
\v 17 तुसै ऐ गल्ला जाणा सी होर अगर तिन्हा पांधे चल्लै ता धन्य सी l
\v 18 .हाऊँ तुसा सेभी रै बारै न नेईं बोली सकदा, जूणा मैं चुनै सी,तिन्हा बै हाऊँ जाणा सा,पर ऐ तैबै सा, की पवित्र क्ताबा रा ऐ बचन पूरा होला,जो मेरी रोटी खा सा, तेइए मुं पांधे आपणी झौंघ चकी l
\v 19 ऐबै हाँऊ तेईरै होणे न पेहलै जताईया देआ सा जैबै ऐ होला ता तैबै तुसा बशाह केरना सा कि हाँऊ सौ ऐ सा l
\v 20 हाँऊ तुसा बै सच- सच दसा सा, सौ मुम्बै ग्रहण केरा सा, होर जो मुम्बै ग्रहण केरा सा, सौ मेरे भेजणु आळे बै ग्रहण केरा सा l”
\s बशाह चोड़ने रा इशारा
\p
\v 21 ऐ गल्ला बोलिया प्रभु यीशु आत्मा न उताबलै होईया होर ऐ गवाई धिन्नी, हाँऊ तुसा बै सच –सच बोला सा कि तुसा मौंझे न एकी हाँऊ ढौकणे धियाणा सा l"
\v 22 चेले शक्का न, कि प्रभु यीशु कुणी रै बारै न बोल्दा लागा सा, तै एकी होरि बै हेरदै लागै l
\v 23 प्रभु यीशु रै चेले न एकीय जूणी सेंघे प्रभु यीशु झूरी डाहा ती, प्रभु यीशु री छाती धिरै बै झुकू होन्दा ती l
\v 24 शमौन पतरसै तेई धिरै भाळीया पुच्छु, “ दसा ता सौ कुणी रै बारै न बोलदा लागा सा?
\v 25 तैबै तेईये तेन्डे प्रभु यीशु री छाती धिरै झुकिया प्रभु यीशु न पुच्छु, “ ओ प्रभु सौ कुण सा?”
\v 26 प्रभु यीशुए जवाब धिन्ना जूणी बै ऐ रोटी रा टुकड़ा डबेई देला सौऐ सा l” होर प्रभु यीशुए टुकड़ा डबेईया शमौन इस्करियोती रै बेटे यहूदा बै धिन्ना l
\v 27 रोटी रा टुकड़ा लेन्देआ शैतान तेईरै आन्दरै तुरू l तैबै प्रभु यीशुए तेईबै बोलू, “ जो तू केरा सा,छेकै केर l”
\v 28 पर बेशू होन्दे न कोइए नी जाणु कि प्रभु यीशुए ऐ गल किबै बोली l
\v 29 यहूदा आगै थैइली रौहा ती, तैबै कोई कोईये बुझू कि यीशु तिन्हा बै बोल्दा लागा सा कि जो किच्छ आसै जाचा बै लोड़ी तेई लेईया आण नेई ता ऐ कि-किच्छ कंगाला बै दे l
\v 30 तैबै सौ टुकड़ा लेईया छेकै बाहरै बै नौठा, होर ऐ राती रा बौक्त ती l
\s नऊँई आज्ञा
\p
\v 31 जैबै सौ बाहरै नौठा ता प्रभु यीशऐ बोलू, “ ऐबै माहणु रै बेटे री महिमा हुई सा, होर परमेशवरै री महिमा तेता न हुई l
\v 32 अगर तेता न परमेशवरै री महिमा हुई सा,ता परमेशवर भी आपू न तेईरी महिमा करनी होर, छेक्कै केरणी l
\v 33 ओ शौहरूओ हाँऊ होर थोड़ी देर तुसा सेंघे सा,फिरि तुसा हाँऊ तोपणा सा, होर जेंडा मैं यहुदिये बै बोलूती, जौखे हाँऊ जा सा, तौखे तूसै नेई एजी सकदै, तैन्डाए हाँऊ ऐबै तुसा आगै भी बोला सा
\v 34 हाँऊ तुसा बै एक नौऊई आज्ञा देआ सा कि एकी दूजै न झूरी डाहा, जैन्डी मैं तुसा सेंघे झूरी डाई सा तेंडीऐ तूसै भी एकी होरी सेंघे झूरी डाहा l"
\v 35 अगर आपू न झूरी डाहलै ता, ऐता न सेभी जाणना सा कि तूसै मेरे चेले सी l”
\s पतरसा रा इनकार केरने रा इशारा
\p
\v 36 शमौन पतरसै पत्रसै प्रभु यीशु बै बोलू ओ प्रभु तूसै कोखे बै चौले सी?”प्रभु यीशऐ जवाब धिन्ना “ जौखे हाँऊ जा सा तौखे तूसै ऐबै मेरे पिच्छे नेई एजी सकदै, पर ऐता न बाद मेरे पीछे ऐणा l”
\v 37 पतरसै प्रभु यीशु बै बोलु,”ओ गुरू ऐबै हाँऊ तेरे पीछे किबै नेई एजी सकदा? मुँ ता तेरी तक आपणी जान भी देणी l”
\v 38 प्रभु यीशुऐ जवाब धिन्ना, “ कि तौ मेरी तक आपणी जान देणी? हाँऊ तौबै सच- सच बोलदा लागा सा कि जाँ तक मुर्गा नेई बाशणा जाँ तक तू त्राई घेरे मेरा नांं केरना ll
\c 14
\s परमेशवरा तक पूजणै री बौत
\p
\v 1 तुसरा मन परेशान (व्याकुल) नी होला, परमेश्वरा पांधे बशाह रखा होर मुँ पांधे भी बशाह रखा l
\v 2 मेरे बापू रै घौरा न बौऊ जगहा रौहणे री तक सा, अगर नी होंदी ता मुँ तुसा बै बोलणा ती, किबैकि मुँ तुसरी तक जगह तियार केरणे री तक जाणा सा l
\v 3 होर अगर हाँऊ जाईया तुसरी तक जगहा तियार केरनू ता तैबै ऐजीया तुसा आपणै तौखे बै नेणै कि जौखे मुँ रौहणा तौखे तुसा भी रौहणा l
\v 4 जौखे हाँऊ जा सा तूसै तौखहला रस्ता जाणा सी l”
\v 5 थौमें प्रभु यीशु बै बोलु, “ ओ प्रभु आसे नेई जाणदे कि तू कौखे बै जा सा, ता रस्ता कैन्डे जाणना?”
\v 6 प्रभु यीशु ऐ तेईबै बोलु, “ रस्ता होर सच होर जीवन हाँऊ सा, “ बिना मेरे जरिये कोई बापू आगै बै नेई जाई स्कदा ll
\v 7 अगर तूसै हाँऊ जाणु होन्दा ता मेरे बापू भी जाणना ती, होर ऐबै जाणा सी होर हेरू भी सा l"
\v 8 फिलिप्पुसै प्रभु यीशु बै बोलु, “ ओ प्रभु बापू बै आसा न रिहा सौ ऐ आसरी तक रज सा l”
\v 9 प्रभु यीशुऐ तिन्हा बै बोलु, “ ओ फिलिप्पुस, हाँऊ ऐतरै रोजा न तुसा सेंघे रौहु सा होर कि तू मुम्बै नी जाणदा? जुणीऐ हाँऊ हेरू सा तेईये बापू भी हेरू सा?
\v 10 कि तू बशाह नी केरदा कि हाँऊ बापू न सा होर बापू मुँ न सा? ऐ गल्ला जो हाँऊ तुसा बै बोला सा आपणी धीरै न नेई बोलदा लागा, पर बापू मुँ न रौहीया आपणै कौम केरा सा l
\v 11 मेरा बशाह केरा कि हाँऊ बापू न सा होर बापू मुँ ना सा, नेई ता कौमें री बजह न मेरा बशाह केरा l
\v 12 हाँऊ तौबै सच-सच बोला सा जो मुँ पांधे बशाह रखा सा ऐ कौम जो हाँऊ केरा सा तेई भी केना, पर ऐता न भी बड़े कौम केने किबैकि हाँऊ बापू आगै बै जा सा l
\v 13 जो किच्छ तूसै मेरे नाँ न मौंगलै, सौ ऐ मुँ केरने कि बेटे ( शौहरू )री बजह न बापू री महिमा होली l
\v 14 अगर तूसै मुँ न मेँरे नाँ न किच्छ मौंगलै, ता मुँ सौ केरना l
\s पवित्र आत्मा री प्रतिज्ञा
\p
\v 15 अगर तूसै मुँ सेंघे झूरी डाहलै ता, मेरी आज्ञा भी मनणी l
\v 16 मुँ बापू आगै अरजा केरणी, होर तेई तुसाबै एक साथी भेजणा कि सौ तुसा सेंघे सदा री तक रौहला l
\v 17 मतलब सचै री आत्मा, जुणी बै दुनियां ग्रहण नेई केरदी, किबैकि सौ तेईबै नेई हेरदै, होर ना तेईबै जाणदै, तूसै तेईबै जाणा सी, किबैकि सौ तूसा सेंघे रौहा सा, होर तेई तुसा न होणा सा l
\v 18 ".मुं तुसै अनाथ नी छोडणै,मुं तुसा आगै बै ऐणा सा l
\v 19 होर थोड़ीऐ देर रौही सा कि फिरि दुनियां हाउँ नी हेरणा, पर तुसा हाउँ हेरणा किबैकी हाउँ जिन्दा सा, तुसा भी जिन्दै रौहणा l
\v 20 तेई रोज तुसा जाणणा कि हाउँ आपणै बापू न सा, होर तुसै मुं न होर हाउँ तुसा न l
\v 21 जूणी आगे मेरी आज्ञा सी होर सो तिन्हा बै मना सा सौ मुं सेंघे झूरी ढाहणी सा होर आपणै आपा बै मुं तेई पांधे हेरिणा सा l
\v 22 सौ यहूदा जो इस्करियोती नी ती आथी, तेइयै बोलू, ओ प्रभु कि हुआ तुसै आपणै आपा बै आसा पांधे रिहाणा चाहा सी होर दुनियां पांधे नेईं?
\v 23 प्रभु यीशुऐ तेईबै जवाब धिन्ना, अगर कोई मुं सेंघे झूरी ढाहला ता तेई मेरै वचन मनणै, होर मेरै बापू तेई सेंघे झूरी डाहणी, होर आसा तेई आगै बै ऐणा होर तेई सेंघे रौहे केरना सा l
\v 24 जो मुं सेंघे झूरी नी डाहन्दा, सौ मेरै बचना बै नी मन्दा, होर जो बचन तुसै शुणा सी सौ मेरा नेईं पर मेरै बापू रा सा, जुणीए हाउँ भेजू सा l
\v 25 ".ऐ गल्ला मैं तुसा सेंघे रोह्न्दी घेरे तुसा बै बोली l
\v 26 पर मदद केरनू आळा मतलब पवित्र आत्मा जो बापू मेरै नाँ न भेजणा, तेई तुसा बै साडी गल्ला सिखाणी, होर जो किच्छ हाउँ तुसा बै बोला सा, तेई तुसा बै याद केरणा सा l
\v 27 तुसै शूणु सा कि में तुसा बै बोलु सा मुं जाणा सा,होर तुसरी तक वापस ऐणा l’ अगर तुसै मुं संघै झूरी डाहन्दै, ता ऐसा गल्ला न खुश होणा ती कि मुं बापू आगे बै जाणा सा, किबैकी बापू मुं न बडा सा l
\v 28 तूसै शुणु सा,कि मैं तुसा बै बोलू सा,'हाँऊ जा सा,होर तुसा आगै फिरि एणा 'अगर तूसै मुं सेंघे प्यार रखा सी,ता ऐसा गैल्ला न खुश होआ सी,कि हाँऊबापू आगै जा सा किबैकि बापू मुं न बडा सा l
\v 29 होर मैं ऐबै एते रै होणे न पैहलै तुसा बै बोलु सा कि जैबै सो होला ता, तैबै तुसा बशाह केरना सा l
\v 30 मुं ऐबे तुसा सेंघे होर बौऊ गैला नेई केरणी,किबैकि दुनियां रा सरदार एणु आला सा  lमुं पेंधे तेईरा कोई हक नेई l
\v 31 पर ऐ तैबै होआ सा कि दुनियां जाणली कि हाउँ बापू सेंघे झूरी डाहा सा होर बापुए मुम्बै आज्ञा धिन्नी सा हाउँ तैन्डाऐ केरा सा l उठा, औखै न जाणा l
\c 15
\s यीशु सच्ची दाखलता
\p
\v 1 सच्ची दाखै री लूड़ हाउँ सा, मेरा बापू किसान सा l
\v 2 जो डाळी मुं न सा होर नेईं फौल्दी, तेसा बै सो काटा सा होर जो फौळा सा, तेइबे सो छांटा सा तैबै होर फौअली l
\v 3 तुसे ता तेई बचने री वजह न जो मैं तुसा बै बोलु सा, शुद्ध सी l
\v 4 तुसे मुं न बणीया रोआ, होर मुं तुसा न जैन्डै डाई मतलब दाखै री लूड़ी न बणीया नेई रौहली ता आपणै आपा न नेईं फ़ोळी सकदी, तेंन्डै तुसे भी अगर मुं न बणीया नी रौह्लै ता नेईं फ़ोळी सकलै l
\v 5 . हाउँ दाखै री लूड़ी सा तुसे डाई सी जो मुं न बणीया रोआ सा हाउँ तेई न सो बोऊ फ़ोळा सा, किबैकी मुं न अलग होईया तुसै किच्छ भी नी केरी सकदै l
\v 6 अगर कोई मुं न बणीया नी रौह्न्दा ता सो डाळी सैहीं शेटणा सा, होर शुका सा होर माह्णु तिन्हा बै कट्ठा केरिया औगी न शेटा सी, होर ते फुकिया सी l
\v 7 अगर तुसे मुं न बणीया रौहलै होर मेरा बचन तुसा न बणीया रौहला ता जो चाहे मौन्गा, होर तेई तुसरी तक होणा सा l
\v 8 मेरै बापू री महिमा ऊँई लाइया होआ सा कि तुसे बोऊ फौळ आणा, तैबै तुसै मेरै चेलै ठहरणा सा l
\v 9 जैन्डी बापूऐ मुं संघे झूरी ढाई, तेंडीऐ मैं तुसा संघे झूरी ढाई मेरी झूरी न बणीया रोआ l
\v 10 अगर तुसे मेरी आज्ञा बै मनलै, ता मेरी झूरी न बणीया रौहलै, जैन्डी कि मैं आपणै बापू री आज्ञा मनी सा, होर तेईरी झूरी न बणीया रौहा सा l
\v 11 मैं ऐ गल्ला तुसा बै तैबै बोली, कि मेरी खुशी तुसा न बणीया रौहली, होर तुसारी खुशी पूरी होली l
\v 12 मेरी आज्ञा ऐ सा कि, जेंडी झूरी मैं तुसा संघे डाई तेन्डीऐ तुसै भी एकी दूजे संघे झूरी डाआ l
\v 13 ऊँई न बडी झूरी कोई री नी आथी कि आपणै संघी री तक आपणी जान देल्ला l
\v 14 ज़े आज्ञा हाउँ तुसा बै देआ सा, अगर तेसा बै मनलै ता तुसै मेरै संघी सी l
\v 15 ऐबै न बाद मुं तुसा बै आपणा दास नी बोलणा, किबैकी दास नी जाणदा कि तेईरा मालक कि केरा सा, पर मैं तुसा बै आपणा संघी बोलु सा, किबैकी मैं जो गल्ला आपणै बापू न शूणी ते सारी तुसा बै दसी सी l
\v 16 तुसै हाउँ नी चुनु सा, पर मैं तुसे चुने सी होर तुसे ठहराऐन्दे सी कि तुसै जाइया फौळ आणलै होर तुसरा फौळ बणीया रौहला, कि तूसै मेरै नाँ न जो किच्छ मौगंलै,सो तुसा बै देलाl
\v 17 इन्हा गल्ला री आज्ञा हाउँ तुसा बै तैबै देआ सा कि तूसै एकी दूजै संघे झूरी डाआ l
\s दुनिया रा दुश्मन
\p
\v 18 अगर दुनिया तुसा सेंघे मीश डाहा सा, ता तुसै जाणा सी कि तेईऐ तुसा न पेहलै,मुं सेंघे भी मीश डाई l
\v 19 अगर तूसै दुनिया रै होन्दे, ता दुनिया आपणै सेंघे झूरी डाहा सा, पर ऐई वजह न तूसै दुनिया रै नेई पर मैं तूसै दुनिया न चुनै सी, तैबै ता दुनिया तूसा सेंघे मीश डाहा सा
\v 20 जो गल्ला में तुसा बै दसी ती, “ दास आपणै स्वामी न बड़ा नेई होन्दा, तुंई बै याद डाआ lअगर तिन्हें हाँऊ सताऊ, ता तूसै भी सताणे, अगर तिन्हें मेरी गल्ला मनी ता तुसरी भी मनणी l
\v 21 पर ऐ सेभ किच्छ ते मेरी नाँ री बजह न तुसा सेंघे केरणा,किबैकि ते मेरे भेजणु आळे बै नेई जाणदै l
\v 22 अगर हाँऊ नेई एंदा होर तिन्हा सेंघे गल्ला नेई केरदा, ता ते पापी नेई बणदै पर ऐबै तिन्हा बै तिन्हा रै पापा री तक कोई बहाना नेई आथी l
\v 23 जो मुँ सेंघे मीश डाहा सा, सौ मेरे बापू सेंघे भी मीश डाहा सा l
\v 24 अगर हाँऊ तिन्हा न तेन्डा कौम नेई केरदा, जो होर कोईऐ नेई केरै ता तिन्हा पापी नेई बणना ती पर ऐबै ता तिन्हें हाँऊ होर मेरा बापू दुऐ हेरे सी होर दुई सेंघे मीश डाहा सी l
\v 25 ऐ तैबै हूआ कि सौ वचन पूरा हुआ जो तिन्हे रै कनुना ना लिखू सा, “ तिन्हें मुँ सेंघे बिना मतलबै री मीश डाई l
\v 26 पर जैबै ऐ मदद केनू आळा ऐला, जो मुँ तुसा आगै बै बापूरी धीरै ना भेजणा, मतलब सच्चे री आत्मा जो बापू री धीरे ना निकला सा, ता सौ मेरी गवाई देला l
\v 27 होर तूसै भी मेरे गवाह सी किबैकि तूसै शुरू न मुँ सेंघे रोहा सी l
\c 16
\p
\v 1 ऐ गल्ला मैं तुस्सा बै तैबै बोली कि तुसै ठोकर नी खालै l
\v 2 तिन्हा तुसै आराधना रै घौरा न खोलणै सी, पर ऐ बौक्त ऐजा सा,कि जो कोई तुसा बै मारलै तेई समझणा कि हाउँ परमेश्वर री सेवा केरदा लागा सा l
\v 3 तिन्हा एंडा तैबै केरना कि तिन्हें ना बापू जाणु सा होर ना ते मुँम्बै जाणदै l
\v 4 पर ऐ गल्ला मैं तैबै तुसा बै बोली, कि जैबै इनरा बौक्त एल्ला ता तुस्सा बै याद ऐणा कि मैं तुसा बै पहलै बोलीया डाऊ ती l
\s पवित्र आत्मा रै कौम
\p मैं शुरू न और तुस्सा बै ऐ गल्ला नेई दसी किबैकी हाउँ तुसा सेंघे ती l
\v 5 पर एबै हाउँ आपणै भेज्णुआए आगै बै जाआ सा होर तुस्सा न कोई मुम्बै नी पुछदै, तू कौखे बै जा सा?”
\v 6 पर मैं जो ऐ गल्ला तुसा बै बोली सा,तैबै तुसा रै दुखा सेंघे भौरुआ सा l
\v 7 तैबै भी हाउँ तुस्सा बै सच बोला सा कि मेरा जाणा तुसरी तक खरा सा,किबैकी हाउँ नी जाला ता तेई मदद केरनू आए तुसा आगै बै नी ऐणा lपर अगर हाउँ जाला ता, सो मदद केरनू आले तुसा आगे बै भेजणु ll
\v 8 तेई एजीया दुनियां न पाप होर धर्म होर न्याय रै बारे न जवाब धीरै न खाली केरनै
\v 9 पापै रै बारै न कि ते मुं पांधे बशाह नी केरदै।
\v 10 होर धर्मै रै बारै न तैबै कि हाउँ बापू आगै बै जा सा होर तूसै मुम्बै फिरि नेई हेरणा l
\v 11 न्याय रै बारै न तैबै कि दुनियां रा सरदार पापी बनाणा सा l”
\v 12 मुं तुसा बै होर भी बौऊ गल्ला बोलणी सी पर ऐबै तुसै तिन्हा बै नी सहन केरी सकदै l
\v 13 पर ज़ेबै सौ मतलब सच़ाई री आत्मा एली,ता तूसा बै सारी सच्चाई री बौत दसणी,किबैकि तेईये आपू धिरै न नेई बोलणा होर ज़े किच्छ शुणा सा सौए बोलणा होर एणु आळी गैल्ला तुसा बै दसणी l
\v 14 तेई मेरी महिमा केरनी, किबैकी तेई मेरी गल्ला शूणयां तुसा बै दसणी l
\v 15 जो किच्छ बापू रा सा, सौ सेभ मेरा सा, तैबै मैं बोलु कि मेरी गल्ला न शूणीया तुसाबै दसला l
\s दुःख सुखा न बदलणा
\p
\v 16 थोड़ी देरा न तुसा हाउँ नी हेरणा;होर फिरि थोड़ी देरा न हाउँ हेरणा l”
\v 17 तैबै प्रभु यीशु रै चेलै आपू न बोलदै लागै, ऐ कि सा जो सौ आसा बै बोल्दा लागा सा, थोड़ी देरा न तुसा हाँऊ नेई हेरणा, होर फिरी थोड़ी देरा न हाँऊ हेरणा? होर ऐ तैबै कि हाँऊ बापू आगै बै जा सा?
\v 18 तैबै तिन्हें बोलू, “ ऐ, थोड़ी देर जो सौ बोला सा कि गल सा? आसै नेई जाणदै कि ऐ कि बोल्दा लागा सा l”
\v 19 प्रभु यीशु ऐ जाणीया कि ऐ मुँ न पुच्छणा चाहा सी, तिन्हा बै बोलु, “ कि तूसै आपू न मेरी इन्हा गल्ला रै बारै न पुच्छताछ केरदै लागे सी, ‘ थोड़ी देरा न तुसा हाँऊ नेई हेरणा, होर भिरी थोड़ी देरा न हाँऊ हेरणा?
\v 20 हाँऊ तूसा बै सच- सच बोला सा कि तुसा रोणा होर लेरा मारे केरनी सा, पर दुनिया खुशी मनाणी, तुसा बै दुःख होणा सा, पर तुसरा दुःख सुखा न बदलीणा सा l
\v 21 . सूजणै रै बौक्ता न बेटड़ी बै दुःख हुआ सा, किबैकि तेसरा दुखा रा बौक्त पुजिया आऊ सा, पर जैबै सौ शौहरू बै जन्म देआ सा ता आपणी ऐसा खुशी सेंघेकि दुनिया न एक माहणु ऐ जन्म लेऊ, तेई दुखा बै होरि घेरे याद नेई केरदी l
\v 22 तैंडी धिरै तुसा बै ऐबै दुःख होणा, पर मुँ तुसा सेंघे होरी घेरै मीलणा होर तूसरा मन खुशी सेंघे भौरीणा सा, होर तुसरी खुशी कोई भी तुसा नेई छीनणी सा
\v 23 तेई रोज तुसा मुँ न किच्छ नेई पुच्छणा l हाँऊ तूसाबै सच- सच बोला सा अगर बापू न किच्छ मौंगलै, ता तेई तुसा बे मेरे नाँ न देणा l
\v 24 ऐबे तक तुसै मेरे नाँ न किच्छ भी नेई मौंगु, मौंगलै ता पाणा, तैबै तुसरी खुशी पूरी होणा सा l
\s दुनिया पेन्धे जीत
\p
\v 25 मैं ऐ गल्ला तुसाबै उदाहरण न दसी सी, पर तेई बौक्त ऐणा सा कि मुँ तुसा बै होरी घेरे उदाहणा न नेई बोलणा, पर खुलिया तुसा बै बापू रै बारै न दसणा l
\v 26 तेई रोजा न तुसा मेरे नाँ न मौंगणा, होर हाँऊ तुसाबै ऐ नेई बोल्दा कि मुं तुसरी तक बापू आगै अरजा केरनी सा l
\v 27 किबैकि बापूता आपुए तुसा सेंघे झूरी डाहा सा, किबैकि, तूसै मुं सेंघे झूरी डाई सा ऐ कि भी कि बशाह केरू सा कि बापू री धिरै न सा l
\v 28 हाँऊ बापू रै धिरै न दुनिया न आऊ सा, मुँ भी दुनिया बै छौड़ीया जाणा सा l
\v 29 प्रभु यीशु रै चेले बोलु, “ हेर, ऐबै ता तूसै खोलिए बोला सी, होर कोई उदाहरण नैई बोल्दा l
\v 30 . ऐबै आसै जाणा सी कि तूसै सेभ किच्छ जाणा सी होर ऐ जरूरी भी नेई आथी कि कोई तुसा न किच्छ पुच्छलै, ऐता न आसे बशाह केरा सी कि तूसै परमेशवरै री धिरै न आए सी l
\v 31 ये शुणीया प्रभु यीशुये तिन्हा बै बोलु,"कि तूसै ऐबै बशाह केरा सी?
\v 32 हेरा, सौ बौक्त ऐजा सा, पर ऐ सा कि तुसा सेभ अलग होईया आपणा- आपणा रस्ता लेणा, होर हाँऊ केलाऐ छौड़णा सा, तैबै भी हाँऊ केलाऐ नेई किबैकि बापू मुँ सेंघे सा l
\v 33 मैं ऐ गल्ला तुसा बै तैबै बोली कि तुसा बै मुँ न शान्ति मिलली l दुनिया न तुसा बै दुःख होआ सा पर पक्के बणीया रोहा, मैं ता दुनिया जीती सा l
\c 17
\s यीशुये आपणी तेंईये प्रार्थना केरी
\p
\v 1 प्रभु यीशु ऐ गल्ला बोली होर सरगा धिरै भालिया बोलु, “ ओ बापू, सौ बौक्त पूजी आऊ सा आपणै बेटे(शौहरू) री महिमा केर, कि बापू भी तेरी महिमा केरला l
\v 2 किबैकि तूसै तिन्हा सेभ प्राणी पांधे हक धिन्ना, कि जूणा तै तेईबै धिन्ने सी तिन्हा सेभी बै सौ हमेशा रा जीवन देला l
\v 3 होर हमेशा रा जीवन ऐ सा कि तै तौबै ऐके सच्चे परमेश्वरा बै होर, प्रभु यीशु मसीह बै, जो तूसै भेजू सा, जाणलै l
\v 4 जो कौम तूसै मुम्बै केरने बै धिन्ने ती तेईबै पूरा केरिया मैं धौरती पांधे तुसरी महिमा केरी सा l
\v 5 ऐबै ओ बापू, तूसै आपू सेंघे मेरी महिमा केरा, तेसा महिमा न केर जो दुनिया बनाणे न पेहलै, मेरी तुसा सेंघे ती l
\s आपणै चेले री तेंईये
\p
\v 6 मैं तुसा रा नाँ तिन्हा माहणु पांधे रिहाऊ सा, जूणा तूसै दुनिया न मुम्बै धिन्ने सी, होर तिन्हें मेरे वचन मन्ने ती l
\v 7 किबैकि जो वचन तूसै मुम्बै धिन्ने सी, मैं तै वचन तिन्हा आगै पजाऐ सी, होर तिन्हें तै ग्रहण (अपनाए) केरै, होर सच्च-सच्च जाणु सा कि हाँऊ तूसरी धिरै न आऊ सा, होर बशाह केरू सा कि तूसै हाँऊ भेजू सा l
\v 8 किबैकि ज़े वचन तुसे मुम्बे दैसू सा,मैं सौ तिन्हा आगै पजेरु होर तिन्हे सौ ग्रहण केरु होर सच-सच जाणु सा कि हाँऊ तौ धिरे न आऊ सा होर ऐ बशाह केरू कि तूसै हाँऊ भेजू सा l
\v 9 हाँऊ संसारा री तक अरजा नेई केरदा पर तिन्हरी तक जूणा तूसै मुम्बै धिन्ने सी, किबैकि तै तेरे सी,
\v 10 होर जो किच्छ मेरा सा सौ सेभ तेरा सा, होर जो तेरा सा सौ मेरा सा, होर इन्हा न मेरी महिमा सामने आई सा l
\v 11 मुं आगै न, दुनिया न नेई रौहणा पर इन्हा दुनिया न रोहणा होर हाँऊ तौ आगै एजा सा; ओ पवित्र पिता आपणै तेई नाँ न ज़े तूसै मुम्बे धिनु सा,तिन्हरी रक्षा केर कि ते आसरी सांई एक हो
\v 12 जैबै हाँऊ तिन्हा सेंघै ती, ता मैं तेरै तेई नाँ न, जो तुस्सै मुम्बै धिन्ना सा, तिन्हा बै बचाआ सा l मैं तिन्हरी पौहरी केरी, होर विनाशै रै बेटे बै छोड़िया तिन्हा न कोई नाश नेई हुआ, तैबै कि जो पवित्र कतबा न बोलु सा सौ,पूरा होला l
\v 13 एैबै मुं तुस्सा आगै बै ऐणा सा, होर ऐ गल्ला दुनियां बै बोलणी सी, की ते मेरी खुशी आपू न पूरी पालै l
\v 14 मैं तुसरा बचन तिन्हा तक प्जाऊ सा, होर दुनियां सेंघे मीश ढाई किबैकी जेन्डा हाउँ दुनियां रा नी आथी, तैन्डै ते भी दुनियां रै नी आथी l
\v 15 हाउँ ऐ अरजा नी केरा सा की तू तिन्हा बै दुनियां न चक पर ऐ की तू तिन्हा बै तेई दुष्टा न बचाईया डाह l
\v 16 जैन्डै हाउँ दुनियां रा नी आथी, तैन्डै तै भी दुनियां रै नी आथी l
\v 17 सच्चाई रै जरिये तिन्हा बै पवित्र केर तेरा वचन सच सा
\v 18 जैन्डै तुसै हाउँ दुनियां न भेजू सा, तैन्डै मैं भी ते दुनियां न भेजै सी,
\v 19 होर तिनरी तक हाउँ आपणै आपा बै शुद्ध केरा सा, तैबै ते भी सचे रै द्वारा शुद्ध होलै l
\s सेभ विश्वासी री तेंईये
\p
\v 20 हाउँ इनरी तक केली अरजा नी केरदा, पर तिनरी तक भी जो इनरै बचनै रै जरिए मुं पांधे बशाह केरलै
\v 21 कि ते सारै एक होलै, जैन्डै तुसै ओ बापू मुं न सी होर हाउँ तुसा न, तैन्डै ते भी आसा न होलै, जूणी न दुनियां बशाह केरलै की तुसै हाउँ भेजू सा l
\v 22 . सौ महिमा जो तुसै मुम्बै धिन्नी सा मैं तिन्हा बै धिन्नी सा, तैन्डै ते भी एक होलै जैन्डै कि आसै एक सी,
\v 23 हाउँ तिन्हा न होर तुसै मुं न कि ते सिद्ध होइया एक होलै होर दुनियां जाणली कि तुसै हाउँ भेजू सा, जैन्डी तुसै मुं सेंघे झूरी ढाई सा तेंडीऐ झूरी तिन्हा सेंघे ढाई l
\v 24 . ओ बापू, हाउँ चाहा सी कि जूणा तुस्सै मुम्बै धिन्ने सी जौखै हाउँ सा तौखै ते भी मेरै सेंघे होलै कि ते मेरी तेस महिमा बै हेरलै कि जो तुस्सै मुम्बै धिन्नी सा, किबैकी तूसै दुनियां बणाणै न पैहलै मुं सेंघे झूरी ढाई ती l
\v 25 ओ धर्मे रै बापू दुनियें हाउँ नी जाणु, पर मैं तुसै जाणै, होर इन्हें भी जाणु कि तुसै हाउँ भेजू सा l
\v 26 मैं तेरा नाँ तिन्हा बै दसु होर दसदै रौहणा कि ज़े झूरी तुसा बै मुं सेंघे ती सो तिन्हा ना रौहली, होर हाउँ तिन्हा न रौह्नु l
\c 18
\s यीशु रा ढोकणै धियाणा
\p
\v 1 प्रभु यीशुए ऐ गल्ला बोलिया आपणै चेले सेंघे किद्दोन नालै रै पारै नौठे l तौखै एक बगीचा ती जुणी न प्रभु यीशु होर तिन्हरै चेलै नौठे l
\v 2 प्रभु यीशु रा ढौकणे धियाणु आळा यहूदा भी तेसा जगहा बै जाणा ती, किबैकि प्रभु यीशु आपणै चेले सेंघे तौखे बै जाया केरा ती l
\v 3 तैबै यूहदा, सपाई रा एक दला बै होर प्रधान याजक होर फरीसीऐ री धिरै न सपाई आणीया, दिऐ होर मशाल होर थियार आणीया तौखे पुजै l
\v 4 तैबै प्रभु यीशु, तिन्हा सेभी गल्ला बै ज़े प्रभु पांधे ऐणु आई ती जाणीया निकता होर तिन्हा बै बोलु, “ कुणी बै तौपदे लागे सी?”
\v 5 तिन्हें प्रभु यीशु बै बोलु, “ यीशु नासरी बै l” प्रभु यीशुऐ तिन्हा बै बोलु, “हाऊँ सा”प्रभु यीशु रा ढौकणै धियाणु आळा भी तिन्हा संघे खडा ती l
\v 6 तेईरै ऐ बोलणे पांधे, “हाँऊ सा” तै पिच्छे हटिया धौरती पांधे झौड़े l
\v 7 तैबै प्रभु यीशुऐ भी तिन्हा न पुछू, “तूसै कुणी बै तौपदै लागै सी”? l” तिन्हें बोलु, “ यीशु नासरी बै l”
\v 8 प्रभु यीशुऐ तिन्हा बै बोलु, मैं ता तुसा बै बोलु ती कि हाँऊ सा, अगर मुम्बै तोपा सी ता इन्हा बै जाणै देआ l”
\v 9 ऐ तैबै हूआ कि सौ वचन पूरा होला जो प्रभु यीशुऐ बोलु ती,जो तूसै मुम्बै धिन्ने ती, तिन्हा न मैं एक भी नी खोऊ l”
\v 10 तैबै शमौन पतरसै तलवार जो तेई आगै ती,खिंची होर बड़े याजका रै दासा पांधे चलाईया तेईरा देहणा कौन कटिया शेटू l तेई दासा रा नाऊँ मलखुस ती l
\v 11 तैबै प्रभु यीशु ऐ पतरसा बै बोलु, “ आपणी तलवार म्याना ना डाहा l जो कटोरा बापूऐ मुम्बै धिन्ना सा, कि मुँ सौ नी पाणी l
\s हन्ना रे सामणै यीशु
\p
\v 12 तैबै सैनिक होर सूबैदार होर यहूदियै रै सैनिकै प्रभु यीशु ढौकिया बौनु,
\v 13 होर पहलै प्रभु यीशु हन्ना आगै बै नेऊ किबैकि तेस बोर्षा रा महायाजक काईफा रा शौऊरा ती l
\v 14 ऐ सौऐ काइफा ती जुणीए यहूदिये बै सलाह धिन्नी ती कि आसरी तक एक माहणु रा मौरणा खरा सा l
\s पतरसा रा इन्कार
\p
\v 15 शमौन पतरस होर एक होर चेला भी प्रभु यीशु रै पिच्छे न हुए l ऐ चेला महायाजका रा जाणु पछियाणु ती, तैबै सौ प्रभु यीशु सेंघे महायाजकै रै आंद्रे बै नौठा,
\v 16 पर पतरस दरुआजे पांधे खडा रौहू l तैबै सौ दूजा चेला जो महायाजक रा पछियाणु होन्दा ती बाहरै निकता होर दरवाजै री पौहरी बै बोलिया पतरस आंदरै बै आणु l
\v 17 सौ दासी जो पौहरी ती, पतरसा बै बोलु, कौंहिचे तू भी ऐई माहणु रै चेले न आथी? तेयै बोलु, “हाऊँ नी आथी l”
\v 18 दास होर सपाई ठंडे री बजह न कौयलै भकेईया खडे औग छिपदै लागै ती,होर पतरस भी तिन्हा सेंघे खडा औगी छिपदा लागा ती l
\s बड़े मुखिया द्वारा यीशु री पूछताछ
\p
\v 19 तैबै महायाजकै प्रभु यीशु न तिन्हरै चेलै रै बारै न होर उपदेशै रै बारै न पुच्छदै लागै l
\v 20 प्रभु यीशुए तिन्हा बै जवाब धिन्ना, “ मैं दुनिया सेंघे खुलिया गल्ला केरी,मैं आराधनालय न होर मंदिरा न, जौखे सेभ यूह्दी कट्ठे हुए ती सदा उपदेश देआ ती होर घोजुईया किच्छ भी नी बोलु l
\v 21 तू मुँ न किबै पुच्छदा लागा सा? शूणनू आळे न पुच्छ कि मैं तिन्हा बै कि बोलु, हेर ते जाणा सी कि मैं तिन्हा बै कि-कि बोलु”
\v 22 जैबै प्रभु यीशुऐ बोलु, “ ता प्यादे न एकीऐ जो प्रभु यीशु आगै खडा ती, प्रभु यीशु बै चंडा मरिया बोलु, “ कि तू महायाजका बै ऐन्डी तरह जवाब देआ सा?”
\v 23 प्रभु यीशुऐ जबाब धिन्ना, “ अगर मैं बुरा बोलु, “ ता तेस बुराई री गवाई दे, पर अगर खरा बोलु ता मुम्बै किबै मारदा लागा सा?
\v 24 हन्ने प्रभु यीशु बौनु हौन्दा काईफा महायाजक आगै बै भेजू l
\s पतरसा रा दबारा इन्कार केरना
\p
\v 25 शमौन पतरस खडा हूआ औगी छिपदा लागा ती l तैबै तिन्हें तेईबै बोलु, “ कहीं तू भी ता तेईरै चेले न ता नेई आथी? तेईऐ नाँ केरिया, “बोलु हाँऊ नेई आथी l”
\v 26 महायजकै रै दासै न् एकीऐ जो तेईरै झुंडा न ती जुणीरा कौन पतरसै काटू ती बोलु, “ कि मैं तू तेई सेंघे बगीचे न् नेई ती हेरूदा ती?
\v 27 पतरसै भी नाँ केरू, होर तैभै मुर्गा बाशु l
\s पिलातुसा रे सामणै यीशु
\p
\v 28 तैबै तिन्हें प्रभु यीशु कईफा रै सामने गड़ा बै नेये, होर दोती रा बौक्त ती, पर तै आपू गड़ा आन्दरै बै नेई नौठे किबै कि ते अशुद्(गंदे) नेई लोड़ी हुए पर फसहै री जाच खाई सकलै l
\v 29 तैबै पिलातुस तिन्हा आगै बै बाहरै निकतु होर बोलु, “ तूसै एई माहणु पांधे कुणी गल्ला रा दोष लागै सी लांदै?
\v 30 तिन्हें तेईबै बोलु, “ अगर ऐ बूरै कौम केरनू आळा नेई होन्दा ता आसा ऐ तेरै होथा न नेई ती देणा ”
\v 31 पिलातुसै तिन्हा बै बोलु, “ तूसै एईबै नेईया आपणी कनूनै रै दवारा एईरा न्याय केरा “ यहूदिये तेई राजै बै बोलु, आसा बै अधिकार नेई आथी कि कोई री जान् लेई सकलै l
\v 32 ऐ तैबै हुआ कि प्रभु यीशु री सौ ज़े प्रभु ऐ इशारा केरदी घेरे बोलु ती कि प्रभु यीशु री मौऊत कैन्डी होणा l
\v 33 तैबै पिलातुस भी गड़ा आन्दरै बै नौठा, होर प्रभु यीशु शधाईया तेईन पुच्छु, “ कि यहूदिये रा राजा सा?”
\v 34 प्रभु यीशुए बोलु, “कि तू ऐ गल आपू धिरै न बोल्दा लागा सा कि होरिए मेरै बारै न तुसा बै ऐ बोलु?”
\v 35 पिलातुसै जवाब धिन्ना, “ कि हाँऊ यहूदि सा? तेरी जाति होर प्रधान याजकै तू मेरै हौथा न धिन्ना सा l तैं कि केरू सा?”
\v 36 प्रभु यीशुऐ बोलु, “मेरा राज्य ऐसा दुनिया रा नेई अगर मेरा राज्य ऐस दुनिया रा होन्दा ता,मेरै चेले झौटीदै कि मुँ यहूदिये रै होथा न नी ती जाणा, पर मेरा राज्य औखला नेई आथी
\v 37 पिलातुसै तेईबै बोलु, “ ता कि तू राजा सा? “ प्रभु यीशुऐ तेईबै बोलु, “ तूसै बोलु कि हाँऊ राजा सा l मैं तैबै जन्म लेऊ सा होर तैबै दुनिया न आऊ सा कि सचे री गवाई देनु l जो कोई सच्चे रा सा, सौ मेरी (हाक्क) शूणा सा l”
\v 38 पिलातुसै प्रभु यीशु बै बोलु, “सच्च कि सा?”
\s मौऊती री सजा देणै रा हुक्म
\p ऐ बोलिया सौ भी यहूदिये आगै बै नौठा होर तिन्हा बै बोलु, हाँऊ ता तेईन किच्छ भी बुरी गल नेई पांदा l
\v 39 पर तुसरी ऐ रीति सा कि मूँ फसह (फसला री जाचा न) तुसरी तक एक माहणु छौड़णा सा?
\v 40 तैबै तिन्हें जोरै सेंघे बोलु, “ ऐईबै नी पर आसरी तक बरअव्वा बै छौड़ा l” होर बरअव्वा डाकू ती
\c 19
\p
\v 1 ऊँई पांधै पिलातूसै प्रभु यीशु बै कौड़े लाणै धियाऐ l
\v 2 सिपाईयै कौन्डे रा मुकट गुन्धिया प्रभु यीशु री मुंडी पांधे डाऊ, होर प्रभु बै बैंजनी टौला लाऊ,
\v 3 होर प्रभु यीशु आगै ऐजी ऐजिया बोल्दै लागै, “ ओ यहुदिये रै राजा, नमस्ते! होर प्रभु बै थप्पड़ (चंडे ) भी मारै l
\v 4 तैबै पिलातुसै भी बाहरै निकलिया लोका बै बोलु. होर हाँऊ तेईबै तुसा आगै फिरि आणा सा, कि तूसै जाणलै कि हाँऊ ऐईन किच्छ भी दोष नेई पान्दा l”
\v 5 तैबै प्रभु यीशु कौंडे रा मुकुट होर बैंजनी टौला लाऊ होन्दा बाहरै निकता, होर पीलातुसै तेईबै बोलु, “ हेरा ऐ मर्द (पुरुष ) !”
\v 6 जैबै प्रधान याजक होर सैनिकै सौ हेरू ता लेरा पाईया बोलु, “ एईबै क्रूसा पांधे चढ़ा क्रूसा पांधे!” पिलातुसै तिन्हा बै बोलु, तुसै एइबै नेइया क्रुसा पांधे चड़ा,किबैकि हाँऊ ऐईन किच्छ भी दोष नेई पांदा l”
\v 7 यूहदिये तेईबै बोलू, “ आसरी भी कनून सा होर तेस कनूनै रै मुताबिक ऐ मारणे रै बराबर सा, किबैकि ऐईये आपू बै परमेश्वरा रा बेटा बोलू सा
\v 8 जैबै पिलातुसै ऐ गल्ला शूणी ता सौ होर भी डौरू l
\v 9 होर भी गड़ा आन्दरै बै नौठु, होर प्रभु यीशु बै बोलू, तू कौखला सा? प्रभु यीशुए तेईबै किच्छ भी जवाब नेई धिन्ना l
\v 10 तैबै पिलातुसै प्रभु बै बोलू, “ मुम्बै किबै नेई दसदा? कि तू नेई जाणदा,कि तौबै छौड़ने रा अधिकार मुम्बै सा, होर तौबै क्रुसा पांधे चड़ाणै रा अधिकार भी मुंबै सा l”
\v 11 प्रभु यीशुए बोलू, “ अगर तौबै ऊजै न नेई धिन्नुं होन्दा, ता तेरा मुँ पांधे किच्छ भी अधिकार नेई ती होणा, तैबै जूणीऐ हाँऊ तेरे हौथा न धिन्ना सा तेईरा पाप जादा सा l
\v 12 तैबै पिलातुसै प्रभु यीशु छौड़ी देणा चाहू, पर यहुदिये जोरै-जोरै सेंघे बोलु, अगर तू एईबै छौड़ी देल्ला, ता तेरी भक्ति कैसरै री ओर न नी होणा, जो कोई आपणै आपा बै राजा बणा सा सो केसरा रा सामना केरा साl”
\v 13 ऐ गल्ला शूणीया पिलातुसै प्रभु यीशु बाहरै आणु होर तेस जगह न एक चबूतरा ती जो इब्रानी न गब्बता बोलिया ती होर तौखे न्याय री जगह पांधे बेठाl
\v 14 ऐ फसह री तियारी रा रोज ती, होर छौ घंटै रै लगभग ती l तैबै तेईयै यहुदियै बै बोलु, “हेरा तुसरा राजा l”
\v 15 पर ते लेरा पाईया नेया ! नेया ! एईबै क्रुसा पांधे चड़ा; पिलातुसऐ तिन्हा बै बोलु, “कि मुं तुसरा राजा क्रुसा पांधे चड़ाणा?” प्रधान याजकै बोलु, कैसरा बै छोड़िया आसरा होर कोई राजा नी आथी l
\v 16 तैबै तेईयै प्रभु यीशु तिनरै हौथा न धिन्ना कि सौ क्रुसा पांधे चड़ाई जाला l
\s क्रुसा पेन्धे चढ़ाणा
\p
\v 17 तैबै तिन्हैं प्रभु यीशु नेयै, होर प्रभु यीशु आपणा क्रूस चकिया तेस जगह तक बाहरै नौठे जो खोपड़ी री जगह बोलिया ती होर इब्रानी न गुलगुता l
\v 18 तौखे तिन्हैं प्रभु यीशु सेंघे होर दुई माह्णु भी क्रुसा पांधै चड़ाऐ, एक एकी धीरै होर दूजी धीरै, होर बिचा न प्रभु यीशु l
\v 19 पिलातुसै एक दोषा रा पत्र लिखिया क्रुसा पांधे लाऊ, होर तेता न ऐ लिखू होन्दा ती, यीशु नासरी यहूदियै रा राजा l”
\v 20 ऐ दोष पत्र बौऊ यहुदिये पौढु किबैकी सौ जगह जौखे प्रभु यीशु चढाऊती ग्रां रै नेड़ ती,होर चिठ्ठी इब्रानी होर लतीनी होर यूनानी न लिखू होन्दा ती l
\v 21 तैबै यहुदिये रै प्रधान याजकै पिलातुसा बै बोलु, “यहुदिये रा राजा मत लिख पर ऐ लिख कि” तेइये बोलु “हाउँ यहुदिये रा राजा सा l”
\v 22 पिलातुसै उतर धिन्ना, में जो लिखू सा सौ लिखू सा l
\v 23 जैबै सैनिके(सपाईये) प्रभु यीशु क्रुसा पांधे चड़ाऊ ती प्रभु यीशु रै टौलै लेईया चार भाग केरै, सेभी सेनिके(सपाई) री तक इक भाग, होर कुरता भी नेऊ,पर कुरता बिना सिउं होन्दा ती उजे न पोर हेठे तक बूणु होन्दा ती l
\v 24 तैबै तिन्हें आपू न बोलु, आसा ऐ नी चिरणा पर एता पांधै चिठ्ठी भौरनी कि एई कुणी रा होणाl” ऐ तैबै हुआ कि पबित्र क्ताबा न जो बोलु ती सौ पूरा होला, “तिन्हें मेरै टौलै आपू न बौन्डै होर मेरै टौलै पांधै चिठ्ठी भौरी l
\v 25 तैबै सपाईये तैन्डाऐ केरू प्रभु यीशु रै क्रुसा आगै तिनरी आमा, होर तिनरी आमै री बैहण क्लोपासे री लाड़ी मरियम होर मरियम मगदलीनी खडी ती l
\v 26 जैबै प्रभु यीशुऐ आपणी आमा होर सो चेला जो जूणी सेंघे प्रभु यीशु झूरी डाहा ती नेड़ खडा हेरू ता आपणी आमा बै बोलु,ओ बेटड़ी हेर ऐ तेरा बेटा सा l”
\v 27 तैबै प्रभुऐ चेलै बै बोलु, “ऐ तेरी आमा साl” होर तेई बौक्ते तेये सौ आपणै घौरा बै नेई l
\s यीशु री मौऊत
\p
\v 28 तेता न बाद प्रभु यीशुऐ ऐ जाणीयाँ कि ऐबै सेब किच्छ पूरा हुआ सा, तैबै कि पबित्र क्ताबा न जो बोलु ती सो पूरा होला,बोलु, “हाउँ शौखा सा l”
\v 29 तौखे सिरकै सेंघे भोरू होन्दा एक भांडा डाऊ ती तैबै तिन्है सिरकै न शौगु होन्दा स्पंज लकड़ा पांधे डाईया प्रभु यीशु रै मुंहा न लाऊ l
\v 30 जैबै प्रभु यीशुऐ सौ सिरका लेऊ ता बोलु, पूरा हुआ,” होर मुंडी टूम्ब्ली केरिया प्राण छौड़ै l
\s भाले सेंघे बिनणा
\p
\v 31 तैबै कि सौ तियारी रा रोज ती, यहुदिये पीलातुस आगै अरजा केरी कि तिनरी टांगा चोड़ा होर हेठे खोला, किबैकी रामै रै धियाड़ै न ते क्रुसा पांधे नी डाहणै किबैकी सौ रामा रा धियाड़ा बडा धियाड़ा ती l
\v 32 तैबै सैनिकै( सपाईये एजीया तिन्हा माह्णु न पैहलै री टांगा चोड़ी, तैबै दुजै री भी, जो प्रभु यीशु सेंघे क्रुसा पांधे चड़ाई ती,
\v 33 पर जैबै प्रभु यीशु आगै एजीया हेरू कि सौ मुँआन्दा सा, प्रभु री टांगा नी चोड़ी l
\v 34 पर सैनिका न एकिए बरछै लाइया प्रभु यीशु रा पेट भिन्नु, होर तेता न तैबै लोहू होर पाणी निकतु l
\v 35 जूणीऐ ऐ हेरू तेईये गवाई धिन्नी, होर तेइरी गवाई सच्ची ती, होर सो जाणा ती कि सो सच बोला सा तुसा भी बशाह केरा l
\v 36 ऐ गल्ला तैबै हुई कि पबित्र क्ताबा न जो बोलु ती कि सौ पूरा होल्ला, तेइरा कोई भी हाड़का नी सा चोड़णा l”
\v 37 फिरि एकी होरि जगह पांधे लिखू ती, “जूण तिन्हें बौन्नु सा, तेई पांधे तिन्हा हेरणा सा l”
\s यीशु रा पौथिणा
\p
\v 38 इन्हा गल्ला न बाद अरिमतिया रै युसुफे जो प्रभु यीशु रा चेला ती, पर यहूदियै रै डौरा न सौ ऐसा गल्ला बै घजेइया रखा ती, पिलातुस आगै अरजा केरी कि-कि सौ प्रभु यीशु री लाशा बै नेई सका सा l पिलातुस तेइरी अरजा शूणी होर तेइयै एजीया प्रभु री लाश नेई l
\v 39 निकुदेमुस भी, जो पैहलै प्रभु यीशु आगै राती बै नौठा ती, पजाह सेरे रै बराबर, मिलाऊ होन्दा शोभली बासी आळा तेल होर एलवा आणु l
\v 40 तैबै तिन्हें प्रभु यीशु री लाश आणी, होर यहुदिये रै पौथणै री कनुने रै अनुसार प्रभु शोभली बासी आळा तेल लाइया कफना न प्लेटू l
\v 41 तेसा जगह पांधे जौखे प्रभु यीशु क्रुसा पांधे चड़ाऊ ती,एक बगीचा ती, होर तेई बगीचे न एक नौउईं कब्र ती, जूणी न कदी भी कोई नी थी डाउन्दा l
\v 42 तैबै यहुदिये री तियारी रै रोजै रै वजह न तिन्हें प्रभु यीशु तुंईन डाऊ, किबैकी सो कब्र नेड़ ती l
\c 20
\s खली कब्र
\p
\v 1 हप्ते रै पैहलै रोज मरियम मगदलीनी दोती नियारै न कब्रा न आई होर पाथर कब्रा न हटु होन्दा हेरू l
\v 2 तैबै सौ दौउड़ी होर शमौन पतरस होर तेई दुजै चेलै आगै बै जूणी सेंघे प्रभु यीशु झूरी डाहा ती,एजीया बोलु, “तिन्हें प्रभु कब्र न खोलिया नेऊ सा, होर आसे नी जाणदी कि सौ कौखे डाऊ सा l”
\v 3 तैबै पतरस होर दूजा चेला निकलिया कब्र धीरै बै नौठे l
\v 4 ते दुए सेंघे-सेंघे दौऊड़दै लागै ती, पर दूजा चेला पतरसा न आगै बढ़ीया कब्रा पांधे पैहलै पुजू,
\v 5 होर टूम्ब्लै होइया टौलै पौड़ै होन्दे हेरै, तैबै भी सौ आन्द्रे नी हेरू l
\v 6 तैबै शमौन पतरसै तेइरै पीछे-पीछे आऊ, होर कब्र आन्दरै नौठा होर टौलै पोड़ु होन्दे हेरे l
\v 7 होर सौ टौला प्रभु री मुंडी न बौनु होन्दा ती, होरी तिन्हा टौले सेंघे नेई ती आथी, पर दूजी जगहा पांधे पलेटू होन्दा हेरू l
\v 8 तैबै दूजा चेला भी जो कब्रा पांधे पेहलै पुजू ती, आन्दरै नौठा होर हेरिया बशाह केरू l
\v 9 ते ता ऐबै तक पबित्र कताबै री सौ गल्ला नेई समझे कि तेई मौरू होन्दे न जीणा सा l
\v 10 तैबै तै चेले आपणे घौरा बै बापस आए l
\s यीशु रा मरियम मगदलीनी न हेरिना
\p
\v 11 पर मरियम मगदलीनी रौन्दीए कब्रा आगै बाहरै खडी रौही, होर रोंदै रौन्दै कब्रा धीरै बै झुकीया,
\v 12 दुई स्वर्गदूत पियाशे टौले लाईया एक शरैइणा आगै होर दूजा टांगा आगै बेठेंदे हेरै, जौखे प्रभु यीशु री लाश डाई ती l
\v 13 तिन्हें तेसा बै बोलु, “ ओ बेटड़ी, तू किबै रोआ सा? तेसै तिन्हा बै बोलु, “ तिन्हें मेरा प्रभु चकिया नेऊ सा होर हाँऊ नेई जाणदी कौखे सा l”
\v 14 ऐ बोलिया सौ पिच्छे मुड़ी होर प्रभु यीशु खडा हेरू, पर नेई पच्छियाणु की ऐ प्रभु यीशु सा l
\v 15 प्रभु योशुए तेसा बै बोलु, “ ओ बेटड़ी, तू किबै रोआ सा? कुणी बै तोपा सा?” तेसै बगीचै रा पौहरी समझीया तिन्हा बै बोलु, ओ महाराज, अगर तूसै सौ चकु सा ता, मुम्बै दस कि सौ कौखे डाऊ सा, होर मुं सौ नेणा l”
\v 16 प्रभु यिशुए तेसा बै बोलु, “ मरियम” तेसै पिच्छे मुड़िया प्रभु बै इब्रानी न बोलु “ रब्बुनी,” मतलब ‘ओ गुरू’ l
\v 17 प्रभु यिशुए तेसा बै बोलु, “ मुम्बै मत छुंगे, किबै कि हाँऊ हाजी तक बापू आगै बै ऊजै नेई नौठा, पर मेरे भाई आगै बै जाईया तिन्हा बै बोल, कि हाँऊ आपणे बापू आगै बै होर तुसरै, बापू, होर आपणै परमेश्वरा आगै बै ऊजै जा सा l”
\v 18 मरियम मगदलीनीऐ जाईया चेले बै दसु, मैं प्रभु हेरू, होर तिन्हें मुं सेंघे ऐ गल्ला बोली l”
\s चेले पेन्धे प्रगट होणा
\p
\v 19 तेई धियाड़े न जो हपतै रा पैहला धियाड़ा ती, सौनकी जैइं घेरै जैबै तौखे रै दरूआजे जौखे चेले ती यहूदीये रै डोरै रै मारे बन्द ती तैबै प्रभु यीशु आऊ होर तिनरै बिच्चा न खडे होईया तिन्हा बै बोलु, “ तुसा बै शान्ति लोड़ी मिल्ली l”
\v 20 ऐ बोलिया प्रभु यिशुए आपणा होथ आपणी जौंघा तिन्हा बै रिहाए l तैबै चेले प्रभु यीशु बै हेरिया खुश हुए l
\v 21 प्रभु यीशुए ऐ भी बोलु, “ तूसा बै शान्ति लोड़ी मिली, जैंडा बापूए हाँऊ भेजू सा तेंडे हाँऊ भी तुसा बै भेजा सा l
\v 22 ऐ बोलिया प्रभु यीशुए तिन्हा पांधे फुकरू और तिन्हा बै बोलु, “ पवित्र आत्मा लैआ l
\v 23 जुणीरै पाप तूसै माफ़ केरलै, तै तिन्हरी तक माफ़ होणै सी जूणी रै तूसै डाहलै, तै डाहणे सी l
\s थोमा पेन्धे प्रगट होणा
\p
\v 24 पर बाराह न एक मतलब थौमा जो दिदुमुस कलाईया ती, जैबै प्रभु यीशु आऊ ती,तिन्हा सेंघे नी ती आथी
\v 25 जैबै होरा चेले तेईबै बोल्दे लागै “ आसे प्रभु हेरू सा” तैबै तेईये तिन्हा बै बोलु जाँ तक हाँऊ तिन्हरे हौथा न कीलै रा छेद नेई हेरनू होर किलै रै छेदा न आपणी गुठी नी भौरनू, होर तिन्हरै टांगा न आपणा हौथ न भौरनू ताँ तक मुं बशाह नेई केरणा l
\v 26 औठ रोजा बाद प्रभु रै चेले भी घौरै रै आन्दरै ती, होर थौमा भी तिन्हा सेंघे ती, होर दरूवाजा बन्द ती तैबै प्रभु यीशु आऊ होर तिन्हरे बिचा न खडे होईया बोलु, “ तूसा बै शान्ति लोड़ी मिली l
\v 27 तैबै प्रभु यीशु ऐ थोमा बै बोलु, ‘ आपणी गुठी आणीया मेरे हौथा बै हेर,होर आपणा हौथ आणीया मेरे जौन्घा न भौर होर अविश्वासी नेई पर विश्वासी बण l
\v 28 ऐ शूणीया थौमे जवाब धिन्ना, ओ मेरे प्रभु, ओ मेरे परमेश्वर l”
\v 29 . प्रभु यीशुऐ बोलु, “ तैं हाँऊ हेरू सा कि तैबै बशाह केरू सा? धन्य सी तै जूणीऐ बिना हेरिया बशाह केरू सा l”
\s एसा कताबा रा उदेश्य
\p
\v 30 प्रभु यीशुए होर भी बौऊ नशाण चेले रै सामने रिहाए, जौ ऐसा कतबा न नेई लिखेदे सी l
\v 31 पर ऐ तैबै लिखे सी कि तूसै बशाह केरा कि प्रभु यीशु परमेश्वरा रा बेटा मसीह सा, होर बशाह केरिया तेईरै नाँ न जीवन पाआ l
\c 21
\s तिबिरियास झीला रै बौड़ा चेले पेन्धे प्रगट होणा
\p
\v 1 इन्ना गल्ला न बाद प्रभु यीशु तिबिरियास झीलै रै भौड़ा चेलै रै सामनै आऊ,होर एंडी धीरै सामनै आऊ l
\v 2 शमौन पतरस, होर जो दिदमुस बोलिया सा, गल्लिलै रै काना ग्रां न नतनएल, होर जब्दी रा बेटा होर तेइरै चेलै न् दुई होर माह्णु कठ्ठे हुए ती l
\v 3 शमौन पतरसै तिन्हा बै बोलु, हाउँ मैच्छी डौक्दा चौलु सा l”तिन्हैं तेईबै बोलु आसा भी तौ संघे ऐणा, तैबै ते निक्लिया किश्ती पांधे चड़ै पर तेसा राती किच्छ भी नि ढौकु l
\v 4 दोत होन्देया प्रभु यीशु भौड़ा पांधे खडे हुए तैबै भी चेलै प्रभु नी प्छियाणु कि ऐ प्रभु यीशु सा l
\v 5 तैबै प्रभु यीशुऐ तिन्हा बै बोलु, “ओ शोहरुओ कि तुसा हागे किच्छ खाणे बै सा?” तिन्हैं जबाब धिन्ना,” नेई l”
\v 6 प्रभु यीशुऐ तिन्हा बै बोलु “किश्ती री दैईणी धीरै बै जाल शेटा ता मिलणा l”तैबै तिन्हैं जाल शेटू, होर ऐबै मौन्छी होणै री वजह संघे तीनरै जाल निसा खिंचुई l
\v 7 तैबै तेई चेलै जूणी संघे प्रभु यीशु झूरी डाहा ती पतरसा बै बोलु, “ऐ ता प्रभु सा शमौन पतरसै ऐ शूणीया कि सो प्रभु सा चेकै न् अँगरखा भौनू, किबैकी सो नांगा ती, होर नौई बै छलाँग धिन्नी l
\v 8 पर दुजै चेलै किश्ती न मौन्छी रा भौरु अन्दा जाल खिचन्दै लागै, किबैकी ते नौई रै भौड़ा न जादा दुर नी ती आथी,पर दुई शौऊ हौथे री दुरी पांधे ती l
\v 9 जैबै ते भौड़ा पांधे उतरै ता तिन्हैं कोयलै री औगी पांधै मौन्छी डाई ती,होर रोटी हेरी l
\v 10 प्रभु यीशुऐ तिन्हाँ बै बोलु, “जो मौन्छी तुसे एबै ढौकी सी तिन्हा न किच्छ आणा l”
\v 11 ता शमौन पतरसै ढौन्गी पांधे चड़ीया एक शौऊ त्रिऊजां बडी मौन्छी, न भोरु होन्दा जाल भौड़ा पांधे बै खींचू, होर ऐतरी मैच्छी होंदेया भी जाल नेई चिरुआ l
\v 12 प्रभु यीशुऐ तिन्हा बै बोलु, “ऐजा रोटी खा l” चेलै न् कोई बै हिम्मत नि हुई कि प्रभु न् पुछले कि तू कुण सा?” किबैकी ते जाणा ती कि हो ना हो ऐ प्रभु यीशु सा l
\v 13 प्रभु यीशु आऊ होर रोटी आणिया तिन्हा बै धिन्नी, होर तेंडै मैच्छी भी l
\v 14 ऐ त्रीजी घेरै ती कि प्रभु यीशु मौरू होंदे न जी उठणै न बाद चेलै न हेरुआ l
\s यीशु होर पतरस
\p
\v 15 रोटी खाणै न बाद प्रभु यीशुऐ शमौन पतरसा बै बोलु, “ओ शमौन यहुन्ना रै बेटै, कि तू इन्हा न जादा झुरी मुं संघे डाहा सा?” तेयै प्रभु यीशु बै बोलु, जी प्रभु तुसै ता जाणा सी कि हाउँ तुसा संघे झूरी डाहा सा l प्रभु यीशुऐ तेबै बोलु, मेरै मेंम्णु बै चार l”
\v 16 प्रभु यीशुऐ दूजी बार भी बोलु, “ओ शमौन, यहुन्ना रै बेटै, कि तू मुं संघे झूरी डाहा सा?” तेयै प्रभु बै बोलु, जी प्रभु जी तुसे जाणा सी कि हाउँ तुसा संघे झूरी डाहा सा l” प्रभुऐ तेईबै बोलु, “मेरी भेड़े री पौहरी केर l”
\v 17 प्रभु यीशुऐ त्रीजी बार भी बोलु, “ओ शमौन, यहुन्ना रै बेटै, कि तू मुं संघे झूरी डाहा सा?” पतरस दुखी हुआ, कि प्रभुऐ त्रीजी बार ऐन्डा बोलु, “कि तू मुं संघे झूरी डाहा सा l” होर प्रभु बै बोलु, ओ प्रभु जी, तुसै ता सेभ किच्छ जाणा सी कि हाउँ तुसा संघे झूरी डाहा सा l” प्रभु यीशुऐ तेईबै बोलु, “मेरी भेड़ा बै चार l
\v 18 हाउँ तौभे सच बोला सा जैबै तू जुआन ती ता आपणा चेका बौनियाँ जौखे चाहा ती तौखे फिरा ती, पर जैबै तू खापरा होल्ला ता आपणै हौथ फैलाणै, होर दूजा तेरा चेका बौनियाँ जौखे तू नेईं चाहन्दा तौखे तू नेणा सा l”
\v 19 प्रभु यीशुऐ इन्हा गल्ला लाईया इशारा केरू कि पतरस कैन्डी मौउती न परमेश्वरै री महिमा केरनी,होर तैबै प्रभु यीशुऐ तेईबै बोलु, मुं पीछै एज l
\s यीशु होर तेईरा प्यारा चेला
\p
\v 20 पतरसै पीछै हेरिया सो चेला पीछे ऐन्दा हेरू जुणी संघै प्रभु यीशु झूरी डाहा ती, “होर जुणीऐ रोटी खांदी घेरै प्रभु यीशु री छाती धीरै टूम्बलै होईया पुच्छु ती, ओ प्रभु तुसा बै डौकणै धियाणु आळा कुण साl”
\v 21 तेई हेरिया पतरसै प्रभु यीशु बै बोलु, “ओ प्रभु, एईरा कि हाल होणा सा?”
\v 22 प्रभु यीशुऐ तेईबै बोलु, “अगर हाऊँ चाहनु कि सो मेरै ऐणै तक रुकिया रौहला, ता तौभे एइन कि? तू मुं पिच्छे औन्ढl”
\v 23 तैबै ऐ गल्ल सेभी न फैली कि तेई चेलै नी मौरणा, तैबै भी प्रभु यीशुऐ तेइबै ऐ नी बोलु कि एई नी मौरणा, पर एभी कि, “अगर हाउँ नी चाहनु कि एई मेरै ऐणै तक रुकिया रौहणा, ता तौभे एइन कि?”
\s उपसंहार
\p
\v 24 ऐ सोए चेला ती जो इन्हा गल्ला री गवाई देआ सा, होर जूणीऐ ऐ गल्ला लिखी सी, होर आसै जाणा सी कि तेईरी गवाई सच्ची सा l
\v 25 होर भी भोऊ कौम सी, जो प्रभु यीशुऐ कैरै सी,अगर ते एक-एक केरिया लिखदे, ता हाँऊ समझा सा कि कताबा जो लिखीणी ती तिन्हा दुनियां न भी नेई थी औपड़ना l
