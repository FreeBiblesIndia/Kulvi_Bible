\id LUK LUKE KULVI Bible
\ide UTF-8
\rem Copyright Information: Creative Commons Attribution-ShareAlike 4.0 License
\h लूका
\toc1 लूका रा सुसमाचार
\toc2 लूका
\mt1 LUKE
\mt1 लूका
\imt एसा कताबै रै बारे न जानकारी
\io1 लूकै लिखुन्दा सुसमाचार यीशु बै इस्राइली रा उद्धारकर्ता होर संसारा रै पूरे मानवजाति रै उद्धाकर्ता रै रूपा न प्रस्तुत केरा सा | होर लूका लिखा सा कि यीशु गरीबा री तेंईये सुसमाचार शणाणै री तेंईये प्रभु री आत्मे शाधू ती | ऐइ कारण ये सुसमाचार कई किस्मा रै मुश्क्लाता न पौड़ैदे माहणु री चिंता भौरुंदा सा | लूका रै लिखूंदे सुसमाचारा न ख़ुशी होर आनन्दा री भरपूरी बी लिखिंदी सा,खास केरिया शुरु रै अध्याय न,यीशु दुबारा एणै रै बारे न दसु सा, होर आखरी न भी यीशु रै स्वर्ग जाणै रै बारे न वर्णन केरु सा |यीशु रै स्वर्ग जाणै न बाद मसीह बिश्वासा री तरक्की होर प्रेरिता रै कौमा री कताबा न लिखूँदा सा |होर यीशु रा जन्म स्वर्गदूता रा गाणा,पुआला रा यीशु बै हेरणै री तेंईये जाणा,यरुश्लेमा रै मंदिरा न बालक यीशु,होर दयालु सामरी,होर उड़ाऊ पुत्रा रा उदाहर्ण लिखुन्दा सा | सेभी सुसमाचारा न प्रार्थना, पवित्रात्मा,यीशु री सेवकाई न बेटड़ी री भूमिका,होर परमेश्वर दुआरा पापा री माफ़ी री तेंईये जादा जोर धिनु सा |
\iot रूपरेखा
\io1 भूमिका 1:-4
\io1 यहुन्ना बप्तिस्मा देणुआळै होर यीशु रा जन्म होर बचपन 1:5-2:52
\io1 यूहन्ना बप्तिस्मा देणु आलैरी लोका री सेवा 3:1-20
\io1 यीशु रा बप्तिस्मा होर परीक्षा 3:21-4:13
\io1 गलीला न यीशु दुआरा लोका री सेवा 4:14-9:50
\io1 गलीला न यरूशलेम तक यात्रा 9;51-19:27
\io1 यरुश्लेमा न आखरी सप्ताह 19:28-23: 53
\io1 प्रभु रा जिन्दे होणा, हेरिणा, होर स्वर्ग जाणा 24:1-53
\c 1
\p
\v 1 आदरणीय थियुफिलुस ज़े घटना आसा बीच़ै घटी तिनरै बारै ना बोहू सारै लोकै लिखू सा ।
\v 2 ज़ैण्ढा कि आसाबै यीशु रै तिन्हा च़ेलै दैसू, ठीक तैण्ढाऐ तिन्है लोकै लिखू सा । तिन्है च़ेलै ए गैला आपणी औछियै होंदी हेरी होर लोका बिच़ै ऐ शुभ सँदेश प्रगट केरू ।
\v 3 तिन्हा गैलै री मैं शुरू ना लेइया बड़ै ध्याना सैंघै जाँच केरी सा होर तिन्हा गैला बै तेरी तैंइयै बौढ़ै लिखणा मुँबै शोभला भी लागा,
\v 4 ताकि तू ज़ाणला कि ज़े शिक्षा तौभै धिनी सा सौहै सच़ सा ।
\s यूहन्ना बप्तिस्मा देणुआळै रै पैदा होणै री भविष्यवाणी
\p
\v 5 ज़ैबै हेरोदेस यहूदिया रा राज़ा ती तैबै अबियाह रै दला ना जकर्याह नां रा एक यहूदी पुजारी ती, तेइरी लाड़ी बी हारून पुजारी रै वंशै री ती होर तेसरा नां एलिस़ाबेथ ती ।
\v 6 ते दुयै परमेश्वरा सामनै धर्मी ती, होर प्रभु री सारी आज्ञा ता विधी पैंधै च़ला ती ।
\v 7 तिनरै कोई भी लुआद नी ती ऑथी, किबैकि एलिस़ाबेथ बांढी ती होर ते दुयै बूढ़ै ती ।
\v 8 जकर्याह आपणै दलै री तरफा ना परमेश्वरा सामनै पुजारी रा कोम केरा ती ।
\v 9 पुजारी रीती रै मुताबिक जकर्याह रै नां री चिट्ठी निकती कि सौ प्रभु रै मन्दिरा ना जाइया धूप पकाला ।
\v 10 जैबै जर्कयाह धूप पकांदा लागा दा ती ता लोकै री सारी मण्डली बाहरै प्रार्थना केरदी लागी दी ती,
\v 11 तैबै प्रभु रा एक स्वर्गदूत जकर्याह ना धूप पकेणै री वेदी रै दैहिणी धिरै खड़ा हेरूआ ।
\v 12 जकर्याह तेई स्वर्गदूत हेरिया बोहू डौरू होर कोमदा लागा ।
\v 13 पर स्वर्गदूतै जकर्याह बै बोलू, “हे जकर्याह डौरदा मत किबैकि तेरी प्रार्थना शुणी दी सा, होर तेरी लाड़ी एलिस़ाबेथा सैंघै तेरै एक बेटा पैदा होणा तू तेइरा नां यूहन्ना रैखेई ।”
\v 14 तेइरी वज़ह ना तौभै बोहू खुशी होणी होर बोहू सारै लोका भी तेईरै पैदा होणै सैंघै खुश होणा ।
\v 15 तेई प्रभु सामनै महान् होणा, तेई दाखरस होर मदिरा कदी बी नी पीणी होर तेई आपणी आमै रै पेटा ना पवित्र आत्मै रै वशा ना होणा ।
\v 16 तेई बोहू सारै इस्राइली लोका तिन्हरै प्रभु परमेश्वरा धिराबै फेरनै ।
\v 17 होर तेई ऐलियाह साही आत्मा ना बड़ै सामर्थी होणा होर तेई प्रभु रै आगै ज़ाइया बापू तिन्हरै बच्च़ै सैंघै मिलाणै होर परमेश्वरै री गैला नी मैनणू आऐ बै ऐण्ढी गैला दसला कि ते धर्मी साही वच़ार रखलै होर परमेश्वराबै मैनलै । ऐण्ढै तैरहै तेई प्रभु री तैंइयै लोका त्यार केरनै ।
\v 18 जकर्याहै स्वर्गदूता ना पुछ़ू, “हाँऊ कैण्ढै ज़ाणी सका सा कि तेई ऐण्ढा होणा? किबैकि हाँऊ
\v 19 स्वर्गदूतै जकर्याह बै बोलू, “मेरा नां गब्रिएल सा होर हाँऊ परमेश्वरा सामनै खड़ा रौहा सा । हाँऊ तौभै इन्हा शोभली गल्ला दसणै री तैंइयै भेज़ू सा ।”
\v 20 शुण, जां ढौई ए गल्ला पूरी नी होली, त नैंढै रौहणा, होर तेरै गल्ला नी केरिनी, किबैकि तैं मेरी गल्ला रा बशाह नी केरू जो़ ठीक बौक्ता ना पूरी होणी  ।
\v 21 लोका जकर्याह बै निहाल्दै लागै ती, होर ते ऐसा गल्ला ना हैरान ती कि जकर्याह बै मन्दिरा ना एतरी देरी किबै होंदी लागी सा ।
\v 22 पर ज़ैबै जकर्याह बाहरै आऊ ता तेइरै तिन्हा सैंघै गल्ला निस्सी केरूई होर स हौथै लाईया इशारा केरा ती तैबै तिन्है लोकै ज़ाणू कि जकर्याह बै मन्दिरा ना ज़रूर कोई दर्शन मिलू ।
\v 23 जैबै जकर्याह रै मन्दिरा ना सेवा केरनै रै ध्याड़ै पूरै हुऐ ता सौ आपणै घौरा बै नौठा ।
\v 24 इन्हा रोजा़ बाद जकर्याह री लाड़ी एलिस़ाबेथ सुज़दी रौही होर पोंज़ म्हीनै तक आपू बै गजि़हाँदी रौही,
\v 25 होर बोल्दी लागी, “प्रभुऐ मेरी तैंइयै ऐ केतरा शोभला कोम केरू सा । एई बौगतै तेइयै मूँ पैंधै केतरी दया केरी सा मेरै कोई लुआद नी ती ऑथी, एसा बेइज़ती ना प्रभुऐ हाँऊ बच़ाई ।”
\s यीशु रै पैदा होणै री भविष्यवाणी
\p
\v 26 ज़ैबै एलिस़ाबेथा बै छ़ौऊआ म्हीना लागा ती तैबै परमेश्वरै गब्रिएल स्वर्गदूत गलीलै रै नासरत शैहरा बै एक कुंवारी हाग्गै भेज़ू ।
\v 27 तेसरी मंगणी युसुफ नां रै म्हणू सैंघै हुई ती ज़ो दाऊदै रै वंशा रा ती । तेसा कुंवारी रा नां मरियम ती ।
\v 28 स्वर्गदूतै मरियमा हाग्गै भीतरै एज़िया बोलू, “आन्नद होर जय तेरी हो, तौ पैंधै प्रभु रा अनुग्रह हुआ सा ।”
\v 29 पर एसा गल़ शुणिया मरियम डौरी होर सोच़दी लागी कि स्वर्गदूतै री गल्ला रा की मतलव होई सका सा ।
\v 30 स्वर्गदूतै मरियमा बै बोलू, “हे; मरियम डौरदी मत, किबैकि तौ पैंधै परमेश्वरा रा अनुग्रह हुआ सा ।”
\v 31 शुण, त सुज़दी रौहणा, तेरै एक शोहरू होणा होर तू तेई रा नां यीशू रखेई ।
\v 32 तेई महान् होणा, होर लोका तेईबै परम प्रधान परमेश्वरै रै बेटै बोलणा । प्रभु परमेश्वरा तेइबै तेइरै पूर्वज़ राज़ा दाऊदा साही राज़ केरने बै देणा ।
\v 33 तेई इस्राइली लोका पैंधै सदा राज़ केरना, होर तेइरा राज्य कदी खत्म नी होणा  ।
\v 34 मरियमै स्वर्गदूता ना पूछू “ऐ कैण्ढै होई सका सा? हाँऊ ता आज़ी कुंवारी सा ।”
\v 35 स्वर्गदूतै बोलू, “पवित्र आत्मा त पैंधै एणा होर परमेश्वरै री शक्ति त पैंधै छांऊ पाणी, तैबै स ज़े पैदा होणूआ सा स पवित्र होणा होर लोका तेइबै परमेश्वरै रै बेटै बोलणा ।”
\v 36 शुणा, तेरी रिश्तेदार इलिशिबै रै भी बुढ़ापै ना बेटा होणुआ सा । लोका तेसाबै बांढी बोला ती, पर ऐ तेसरा सुज़णै रा छ़ौऊआ म्हीना लागा सा ।
\v 37 किबैकि परमेश्वरै री तैंइयै सैब किछ़ संभव सा ।
\v 38 मरियमै बोलू, “शुण, हाँऊ ता प्रभु री दासी (भक्त) सा, जैंढा तुसै बोलू तैंढा मूं सैंघै हुआ लोड़ी ।” तेता ना बाद स्वर्गदूत मरियमा हाग्गै ना नौठा ।
\p
\v 39 किछ़ रोज़ा बाद मरियम यहूदिया जिल्लै रै एकी पहाड़ी शैहरा बै एलिस़ाबेथा बै मिलदी नौठी ।
\v 40 होर तौखै ज़ाइया मरियमै जकर्याह रै घौरा ना तेई री लाड़ी इलिशिबा बै नमस्ते केरी ।
\v 41 ज़ाँ इलिशिबै मरियमै री नमस्तै शुणी ता बच्चा़ तेसरै पेटा ना पटीकू होर स पवित्र आत्मा ना भौरूई ।
\v 42 होर इलिशिबै ज़ोरा सैंघै बोलू, “तू सभी बेटड़ी मूंझ़ै धन्य सा, होर तेरै पेटा रा शोहरू भी धन्य सा ।”
\v 43 मेरी तैंइयै ऐ केतरी इज्ज़ती री गल सा कि मेरै प्रभु री आमा मुबै मिलदी मूं हाग्गै आई सा ।
\v 44 हेर, जां मैं तेरी नमस्तै शुणी ता शोहरू मेरै पेटा ना खुशी सैंघै पटीकू ।
\v 45 तू धन्य सा किबैकि तैं बशाह केरू कि परमेश्वरा ए गल्ला पूरी केरनी ।
\s मरियम परमेशवरै री जय-जयकार केरा सा
\p
\v 46 तैबै मरियमै बोलू”मेरी आत्मा परमेश्वरै री प्रशंसा केरा सा|”
\v 47 मेरी आत्मा मेरै उद्धार केरनू आयै ना खुश हुई ।
\v 48 किबैकि तेइयै आपणी दीन-हीन दासी पैंधै कृपा-दृष्टि केरी, ऐबै ना लेइया ज़ुगा-ज़ुगा ढौई लोका मुंबै धन्य बोलणा ।
\v 49 किबैकि सर्वशक्तिमान परमेश्वरै मेरी तैंइयै बड़ै-बड़ै कोम केरै सी । तेई रा नाँ पवित्र सा ।
\v 50 जुणा परमेश्वरा ना डौरा सी, तिन्हरी पीढ़ी- पीढ़ी ढौई परमेश्वरै री दया बणी रौहणी ।
\v 51 हेरा, ज़ुणा आपणै आपू बै बड़ा होर ताकतवर बुझ़ा ती, प्रभुयै ते कैण्ढै तितर-बितर केरै ।
\v 52 परमेश्वरै राज़ै राज़गद्दी ना हटायै,होर दीन म्हणू गद्दी पैंधै बशायै ।
\v 53 परमेश्वरै भूखै म्हणू शोभली च़ीज़ा सैंघै तृप्त केरै, होर सेठ म्हणू खाली हौथ वापस भेज़ै ।
\v 54 परमेश्वरै आपणै सेवक इस्राइलै री मज़त केरी, कि स आपणी तेसा दया बै याद केरला ज़ो .
\v 55 ज़े अब्राहम होर तेइरै वंशा पैंधै सदा रौहणी, जैंढा कि प्रभुयै आसरै बुज़ुर्गा बै बोलू सा ।
\v 56 मरियम लगभग त्रा म्हीनै ढौई इलिशिबा सैंघै रौही होर तेता ना बाद आपणै घौरा बै वापस नौठी ।
\s यूहन्ना बप्तिस्मा देणुआळै रा जन्म
\p
\v 57 तैबै इलिशिबै रै सुज़णै रै ध्याड़ै पूरै हुऐ होर तेसै एकी बेटै बै जन्म धिना ।
\v 58 ज़ैबै तेसरै पड़ोसियै होर रिश्तैदारै शुणू कि प्रभुऐ तेसा पैंधै केतरी दया केरी सा तैबै तिन्है तेसा सैंघै खुशी मनाइ ।
\v 59 जैबै शोहरू औठ रोज़ा रा हुआ, तैबै ते तेइरा खतना केरदै आऐ होर तेइरा नां तेईरै बापू रै नां पैंधै जकरयाह रखणा च़ाहा ती ।
\v 60 परन्तु इलिशिबै बोलू, “नैंई एईरा नां यूहन्ना रखणा ।”
\v 61 तिन्है लोकै इलिशिबा बै बोलू, तेरै रिश्तैदारा मौंझ़ै कौसी रा एण्ढा नां नी ऑथी ।
\v 62 तैबै तिन्है शोहरू रै बापू ना इशारै सैंघै पुछ़ू, “कि तू एई शोहरू रा की नां रखणा च़ाहा सा?”
\v 63 तेइयै लिखणै री पौटी मँगाई होर तेता पैंधै लिखू, “एईरा नां यूहन्ना सा ।” तैबै सैभीबै बौहु हैरानी हुई ।
\v 64 तैबै एकदम जकर्याह रा मुंह होर ज़िभ खुली हुआ होर स गल्ला केरदा लागा होर परमेश्वरा रा धन्यवाद केरदा लागा ।
\v 65 तेईरै औरै-पौरै रौहणू आयै बै बड़ी डौर पौई होर एसा गल्लै री खबर यहूदिया रै सारै पहाड़ी देशा ना फैली ।
\v 66 सब शुणनु आयै आपणै-आपणै मना ना वच़ार केरदै लागै कि एई शोहरू कैण्ढै होणा होला । किबैकि प्रभु रा अनुग्रह एई पैंधै सा ।
\s जकरयाह प्रभु री स्तुति केरा सा
\p
\v 67 तेई शोहरू रा बापू जकर्याह पवित्र आत्मा ना भौरूआ होर भविष्यवाणी केरदा लागा;
\v 68 इस्राइला रा प्रभु परमेश्वर धन्य सा, किबैकि तेइयै आपणै लोका पैंधै कृपा दृष्टि केरी होर तिनरा छुटकारा केरू सा ।
\v 69 होर आपणै सेवक दाऊदै रै वंशा ना, आसरी तैंइयै एक महान् मुक्ति देणू आल़ा भेज़ू सा ।
\v 70 ज़ैण्ढा कि परमेश्वरै आपणै पराणै बौक्तै रै पवित्र, भविष्यवक्तै रै द्वारा बोलू ती ।
\v 71 परमेश्वरै आसरै सब शत्रू होर, बेइरी रै हौथा ना आसरा उद्धार केरू सा ।
\v 72 परमेश्वरै आपणी प्रतिज्ञा ज़ो आसरै बुजुर्गा सैंघै केरी ती, तेसा याद केरिया आपणै लोका पैंधै दया केरी ।
\v 73 सौहै शपथ परमेश्वरै आसरै बापू अब्राहमा सैंघै खाई ती ।
\v 74 परमेश्वरा आसै शत्रू रै हौथा ना छ़ुणाणै ताकि, आसै नडौरै होइया परमेश्वरै री सेवा केरी सकलै ।
\v 75 ताकि आसै पवित्रता होर धार्मिकता सैंघै, ज़िंदगी भर परमेश्वरै री सेवा केरलै ।
\v 76 हे बालक तौ परम प्रधान परमेश्वरै रा भविष्यवक्ता कहलाइणा किबैकि तौ प्रभु ना आगै-आगै च़ैलदै प्रभु री तैंइयै बौत त्यार केरनी ।
\v 77 तौ लोका बै ऐ दसणा कि, पापै री माफी सैंघै कैण्ढै मुक्ति पाई सका सी ।
\v 78 परमेश्वरै री अपार कृपा सैंघै, स्वर्गा ना आसा पैंधै ज्योति च़मकणी ।
\v 79 ताकि ऐ ज्योति न्याहरै होर मोऊती री छाया ना बेठै दै लोका तक पुजली होर, आसा बै शांती री बौतै ओंढणै ना बौत रिहाली केरली
\v 80 बालक यूहन्ना बड़ा होंदा रौहू होर आत्मिक शक्ति ना बढ़दा रौहू । बड़ै होणै ना बाद ज़ां तक तेइयै इस्राइली लोका मौंझ़ै आपणी सेवा शुरू नी केरी तां तक स सुनसान जैग्हा ना रौहू ।
\c 2
\s यीशु रा जन्म
\p
\v 1 तिन्हा ध्याड़ै ना रोमी सम्राट अगैस्तुस राज़ै रोमी देशै रै सभी लोकै रै नाँ दर्ज़ केरनै रा हुकुम धिना ।
\v 2 ऐ पहिली नाँ लिखाई तेई बौक्तै हुई ज़ैबै क्विरिनियुस सीरिया देशा रा राज्यपाल ती ।
\v 3 सबै लोका राज़ै रै हुकुमै रै मुताबिक आपणा-आपणा नाँ दर्ज केरनै री तैंइयै तिन्हा शैहरा बै नौठै जौखै तिनरै बजुर्ग रौहा ती ।
\v 4 तैबै युसुफ भी ज़ो दाऊदै रै वँशा रा ती, आपणी मंगेतरा सैंघै गलीलै ज़िल्लै रै नासरत शैहरा ना यहूदिया ज़िल्लै रै बैतलहम शैहरा बै नाँ दर्ज केरदा नौठा ।
\v 5 सौ आपणी मंगेतर मरियमा सैंघै नौठा ज़ो ऐबै सुज़दी ती ।
\v 6 तिनरै तौखै रौंहदै-रौंहदै मरियमै रै शोहरू ज़ोंणनै रै ध्याड़ै पूरै हुऐ ।
\v 7 होर तेसै आपणै पैहलै बेटै बे जन्म धिना होर स फालड़ू न लपेटिया ख़ुरली भीतरै रखू । किबैकि सराय न तिनरी तैंइयै ज़ैगा नी ती ऑथी ।
\s स्वर्गदूत पुआला बै शोभली खबर देआ सा
\p
\v 8 तेई ज़िल्लै ना किछ़ फुआल तेसा राती ना छेता ना आपणै भेड़ै रै खुड़े री पौहरैदारी करदै लागै ती ।
\v 9 तैबै एकदम प्रभु रा एक दूत तिन्हा सामनै प्रकट हुआ होर प्रभु री महिमा रा प्याशा तिन्हरै च़ोहु पासै च़मकू होर ते फुआल बोहू डौरै ।
\v 10 पर स्वर्गदूतै फुआला बै बोलू, “डौरदै मता शुणा मूं तुसाबै बड़ी खुशी री गल दसणी ज़ो सभी लोकै री तैंइयै होणी ।”
\v 11 औज़ दाऊदै रै शैहर बैतलैहमा ना तुसरी तैंइयै एक मुक्ति देणुआ पैदा हुआ सा होर ऐ मसीह प्रभु सा ।
\v 12 तुसरी तैंइयै तुंई री ऐ पछ़ियाण सा कि तुसा एक शोहरू फालड़ू न लपेटुआदा चरनी भीतरै हेरना ।
\v 13 तैबै एकदम तेई स्वर्गदूता सैंघै बोहु सारै स्वर्गदूतै री मन्डली परमेश्वरै री स्तुति केरदी होर ऐण्ढी बोलदी हेरूई,
\v 14 “सर्गा ना परमेश्वरै री महिमा होर धौरती पैंधै तिन्हा माण्हू ना शाँती लोड़ी हुई, जौसा ना परमेश्वर खुश होआ सा ।”
\v 15 ज़ैबै स्वर्गदूत तिन्हा हाग्गै ना स्वर्गा बै नौठै ता ते फुआल आपू ना ढुणुयै कि “एज़ा आसा बैतलहम बै ज़ाइया घैटीदी ऐ गल्ला हेरनी, ज़े प्रभुऐ आसबै दैसीदी सा ।”
\v 16 तिन्है फुआलै छेका ज़ाइया मरियम, युसुफ होर खुरली ना रैखूदा स शोहरू हेरू ।
\v 17 इन्हा हेरिया फुआलै ज़ो गल्ला तेई शोहरू रै बारै ना स्वर्गदूतै तिन्हाबै दैसी ती स प्रकट केरी ।
\v 18 फुआलै री इन्हा गल्ला शुणीया सैभी शुणनु आयै बै बड़ी हैरानी हुई ।
\v 19 पर मरियमै ए सारी गल्ला आपणै मना ना रैखी होर तिन्हरै बारै ना सोचदी रौही ।
\v 20 फुआलै ज़ेकिछ़ शुणू होर हेरू तेतै री तैंइयैं पमेश्वरै री जय-जयकार केरदै वापस नौठै । किबैक स्वर्गदूतै तिन्हाबै ज़ैण्ढा बोलू ती सबकिछ़ तैण्‌ढाऐ हुआ ।
\s यीशु रा नाँ रखणा
\p
\v 21 ज़ैबै शोहरू औठ रोज़ा रा हुआ तैबै पुजारिऐ तेइरा खतना केरू होर तेइरा नाँ यीशु रखू । ऐ नाँ स्वर्गदूतै यीशु रै पैदा होणै ना पैहलै दैसू ती ।
\p
\v 22 ज़ैबै मूसै री विधि रै मुताबिक मरियम होर युसुफै रै च़ोखै होणै रै ध्याड़ै पूरै हुऐ ता तिन्है यीशु यरूशलेमै रै मन्दिरा बै परमेश्वरा सामनै अर्पित केरनै री तैंइयै आणू ।
\v 23 जैंढा कि विधि री कताबा ना लिखू सा, “हरेक ज़ेठा शोहरू प्रभु री तैंईयै च़ोखै ठहरना ।” तिन्है तैण्ढाऐ केरू ।
\v 24 होर प्रभु री विधि ना लिखू सा: “कबूतरै रै दूई बच्च़ै या तिन्हा साही दूई च़िड़ू री बौई च़ढ़ा ।” एतै रै मुताबिक मरियम होर युसुफ भी बौई च़ढ़ाँदै नौठै ।
\s शमौनै री भविश्यवाणी
\p
\v 25 यरूशलैमा ना शमौन नां रा एक माण्हू रौहा ती । सौ धर्मी होर बड़ा भक्त ती । तेई आन्दरै पवित्र आत्मा ती । सौ तेइ बौक्तै री राह हेरदा लागा ती कि ज़ैबै इस्राइलै रै लोका बै तसल्ली देणू आ मसीहा एणा ।
\v 26 पवित्र आत्मै तेइवै दसू ती कि ज़ैबै तक स परमेश्वरै भेज़े दै मसीहा बै नी हेरला तैबै तक तैई नी मौरना ।
\v 27 पवित्र आत्मै रै बोलणै सैंघै स मन्दिरा बै आऊ होर तेई ध्याड़ै ना मरियम होर युसुफै नियमा ना दैसीदी विधि बै पूरा केरनै री तैंइयै यीशु मन्दिरा बै आणू ।
\v 28 तैबै शमौने यीशु आपणै फाड़ै न चैकू,होर परमेश्वरा रा धन्यवाद केरिया बोलू :
\v 29 “हे प्रभु, आपणै वायदै रै मुताबिक, आपणै एई भक्ता बै शाँति सैंघै मौरनै दैआ ।”
\v 30 किबैकी मेरी इना औछीयै ऐबै तें भेजू दा मुक्तिदाता हेरू सा ।
\v 31 ज़े कि तैं सैभी लोकै रै सामनै त्यार केरू सा ।
\v 32 सौ एक ज्योति ज़ेही होंणी होर ज़े यहूदी नी आथी तिन्हा पैंधै तेरी इच्छा प्रकट केरनी, होर तेरै इस्राइलै रै लोकै री तैंइयैं महिमा रा कारण होणा ।
\v 33 शमौन यीशू रै बारै ना ज़े किछ़ बोलदा लागा ती तेई शुणिया मरियम होर युसुफ हैरान हुऐ ।
\v 34 शमौनै तिन्हा बै आर्शीवाद धिना हो शोहरू री आमा मरियमा बै बोलू, “हेर परमेश्वरै ऐ निश्चय केरू सा कि एई शोहरू री वजहा ना बोहू सारै इस्राइली लोका परमेश्वरा ना दूर होणै होर दुजै लोका परमेश्वरा धिराबै फिरना होर बोहू सारै लोका तेइरा विरोध केरना ।”
\v 35 तैबै बोहू सारै लोकै रै दिला आन्दरै ज़े व़िचार सी ते प्रकट होणै । ज़े व्यवहार लोका तेई सैंघै केरना तेतै री वजहा ना तौभै बड़ा भारी दु:ख होणा
\s हन्ना नाँ री बेटड़ी गवाई देआ सा
\p
\v 36 भविष्यवाणी केरनू आई बेटड़ी हन्ना बी तेई बौक्तै मन्दिरा ना ती । सौ अशेरै रै गोत्रा ना ती । तेसरै बापू रा ना फनुएल ती होर स बूढ़ी ती । स विधवा ती किबैकि ब्याह रै सौत बौर्षा बाद तेसरा लाड़ा मुँआ ती ।
\v 37 तेसरी उम्र चरासी बौर्ष ती होर स आज़ी बी विधवा ती । सौ मन्दिरा बै छ़ौड़िया कोइंछ़ै नीती ज़ाँदी । स रात ध्याड़ व्रत रखिया मन्दिरा ना परमेश्वरै री भक्ति केरा ती ।
\v 38 ज़ौस बौक्तै शमौन मरियम होर युसुफा सैंघै गल्ला केरदा लागा ती, हन्ना बी तेई बौक्तै तौखै पुजी होर परमेश्वरै रा धन्यवाद केरदी लागी । तेसै एज़िया यीशू रै बारै ना तिन्हा सैभि बै दैसू ज़ो यरूशलेमा बै छड़ाणू आयै राज़ै रा इंतज़ार केरदै लागै ती ।
\s नासरता बै बापस ऐणा
\p
\v 39 धर्म विधि रै सारै कोम-काज़ निबटाया युसुफ होर मरियम आपणै शैहर नासरता बै वापस नौठै ।
\v 40 बालक यीशू परमेश्वरै री दया सैंघै शरीर होर बुद्धि ना बढ़दा रौहू किबैकि परमेश्वरा रा अनुग्रह तेई सैंघै ती ।
\s प्रभु यीशु मंदिरा न रुका सी |
\p
\v 41 यीशू रै आमा-बापू हर साल फसहा री जाच मनाँदै यरूशलेमा बै ज़ा ती ।
\v 42 यीशू ज़ैबै बारा बौर्षा रा हुआ ता ते आपणी रीति रै मुताबिक फसह री जाच मनाँणै री तैंइयैं यरूशलेमा बै नौठै ।
\v 43 जाच खत्म होइया ज़ैबै यीशु रै आमा-बापू वापस नासरता बै आयै ता यीशू यरूशलेमा ना रूकू, पर यीशू रै आमा-बापू एसा गल़ नी ति ज़ाणदै ।
\v 44 यीशू रै आमा-बापुयै ऐ सोच़ू कि यीशू होरी म्हणू सैंघै होला । सोनकै ढौई ज़ैबै यीशू तिन्हा ना नी हेरूआ ता ते आपणै सैंघी होर रिश्तैदारा ज़ोंदरै यीशू बै तोपदै लागै ।
\v 45 ज़ैबै यीशू तिन्हा बै नी मिलू ता ते तेईबै तोपदै-तोपदै यरूशलेमा बै वापस आयै ।
\v 46 तिन्हा बै यीशू त्रा रोज़ा बाद मन्दिरा ना धर्मगुरू री गल्ला शुणदा होर तिन्हा सैंघै स्वाल केरदा मिलू ।
\v 47 ज़ेतरै बी म्हणुयै यीशू री गल्ला शुणी ते तेइरी री समझ़दारी होर स्वालै रै जवाब देणै रै तरीकै हेरिया हैरान ती कि ऐ एतरी समझ़दारी री गल्ला कौखैना केरा सा ।
\v 48 यीशू रै आमा-बापूयै ज़ैबै सौ हेरू ता ते हैरान हुऐ । तेइरी आमा मरियमै यीशू बै बोलू, “बेटैया, तैं आसा सैंघै ऐण्ढा किबै केरू? तेरा बापू ता हाँऊ तौभै तोपदै-तोपदै केतरै परैशान ती ।”
\v 49 तैबै यीशुऐ तिन्हा बै बोलू, तुसै मुंबै किबै तोपा सी, कि तुसै नी ज़ाणदै कि मुँबै आपणै बापू रै घौरा ना होणा चाहिए?
\v 50 पर ज़े गल यीशुऐ तिन्हा बै बोली सौ गल तिन्है नी सोमझ़ी ।
\v 51 तैबै ना बाद यीशू आपणै आमा-बापू सैंघै नासरता बै वापस नौठा होर आपणै आमा-बापू री गल मनदा रौहू । पर तेइरी आमै ए सारी गल्ला दिला ना डाही ।
\v 52 यीशू बुद्धि होर शरीरा ना बढ़दा रौहू । यीशू परमेश्वरा रा प्यारा ती होर लोका रा भी
\c 3
\s यूहन्ना बप्तिस्मा देणुआलै रा संदेश
\p
\v 1 तिबिरियुस राज़ै रै राजपाठै रै पँध्रुऐ बौर्षा ना ज़ैबै पुँतियुस पिलातुस यहुदिया ज़िल्लै रा राज्यपाल ती होर हेरोदेस अनतिपास गलील ज़िल्लै ना राज्य केरदा लागा ती, होर तेइरा भाई फिलिपुस इतुरैया होर त्रखोनितिस ज़िल्लै पैन्धै राज्य केरदा लागा ती, होर लिसानियास अबिलेनै ज़िल्लै ना राज्य केरदा लागा दा ती ।
\v 2 जैबे हन्ना होर कैफा यरूशलेमा ना माहापुजारी ती, तेई बौक्तै परमेश्वर रा वचन बोणा ना जकर्याह रै बेटै युहन्ना हाग्गै पुजू  ।
\v 3 तैबै यूहन्ना यरदन नौइ रै औरलै-पौरलै सारै लाकै ना ज़ाइया ऐण्ढां प्रचार केरदा लागा कि पापै री माफी पाणै री तैंइयैं लोका रा आपणै पाप छ़ौड़िया बपतिस्मा लेणा ज़रूरी सा ।
\v 4 ऐ भविष्यवक्तै आपणी कताबा ना यूहन्नै रै बारै ना ऐ लिखू सा : सुनसान ज़ैगा ना एक‍ प़ुकारनू आल़ै री अवाज़ शुणिदी लागी सा, प्रभु री तैंइऐ बौत त्यार केरात्, तेइरी सड़का सीधी बणात ।
\v 5 हरेक घाटी भौरूई लोड़ी, होर सैबै ढौग ता धारा निशटी केरिनी, होर ज़े डैंगा सा स सिधा केरिना होर ज़े उथड़ा-निष्टा सा सौ बराबर केरुआ लोड़ी ।
\v 6 होर परमेश्वरा लोका कैण्ढै बच़ाणै सौ सैभि मह्णू हेरना ।
\v 7 ज़े लोकै री भीड़ युहन्ना आग्गै बपतिस्मै लेंदी एज़ा ती, तिन्हा बै सौ बोला ती “ओ ज़हरीलै किड़ै साही लोको, परमेश्वरै री एणु आई दण्डा ना बच़णै री तैंइयैं तुसाबै कुणियै च़िताउणी धिनी?
\v 8 शोभलै कोम केरिया रिहात् कि तुसै पाप केरना छ़ौड़ू सा, होर आपणै मना ना ऐण्ढा मता सोच़दै कि आसरा किछ़ नी होणा, किबैकि आसै अब्राहमै री सन्तान सी । हाँऊ तुसाबै बोला सा, परमेश्वर इना पाथरा ना भी अब्राहमै री तैंइऐ सन्तान पैदा केरी सका सा ।
\v 9 कराहड़ा ऐबै बूटै रै ज़लाड़ै पैंधै रैखू सा । हर एक स बुटा ज़ुणी ना शोभलै फ़ौल़ नी लागदै सौ काटिया औगी ना पाणा ।”
\v 10 तैबै लोकै यूहन्ना ना पुछ़ू; “परमेश्वरै रै दण्डा बचणै री तेंइयै आसा की केरना?”
\v 11 युहन्नै तिन्हा बै बोलू, “जुणी हाग्गै दुई कुरतै सी ता एक सौ तेई माह्णू बै देला जूणि आग्गै नी ऑथी होर जुणि हाग्गै खाणै बै सा सौ तिन्हा सैंघै बौंडला ज़ुणी आग्गै नी ऑथी ।”
\v 12 किछ़ च़ुँगी लेणु आल़ै भी बपतिसमै लेन्दै आए होर तिन्है यूहन्ना ना पुछू, “हे गुरू जी आसा की केरना?”
\v 13 यूहन्नै तिन्हा बै बोलू, “ज़ेतरी च़ुँगी सरकारै ठहराई दी सा तेथा न ज़ादा मता लेंदै ।”
\v 14 तैबै किछ सपाही भी बोलदै लागै, “आसै की केराऊँ?” युहन्नै तिन्हा बै बोलू, “ तुसै कौसी सैँघै ढैबुऐ देणै री तैंइयैं ज़बरदस्ती मता केरदै होर कौसी पैंधै झ़ूठ़ा दोष मता लांदै । आपणी कमाई ना खुश रौहात् ।
\v 15 ज़ैबै सैभै लोका मसीह री आश लाइया बेठै दै ती होर सैभै आपणै-आपणै मना ना युहन्नै रै बारै ना वच़ार केरदै लागै दै ती कि ऐ मसीह ता नी ।
\v 16 तैबै युहन्नै तिन्हा सैभी बै बोलू, “हाँऊ ता तुसा बै पाणियै लाइया बपतिस्मा देआ सा पर स छ़ेकै एणु आल़ा सा ज़े मूं ना शक्तिशाली सा । हाँऊ ता एस लायक बी नी ऑथी कि तेइरै बूटै रै तस्मै खोलनू । तेई तुसाबै पवित्र आत्मा होर औगी सैंघै बपतिस्मा देणा ।
\v 17 तेइरा शूप तेइरै हौथा ना सा । तेई आपणा ख़ौह शोभली तैरहै साफ केरना । तेई गेहूं भूज़ा ना आँगी केरिया आपणी कोठड़ी ना डाहणै होर भूज़ नैंईं हिशणु आई औगी ना फुकणा ।
\v 18 युहन्ना ऐण्ढै तैरहै बोहू सारी शिक्षा देईया लोका बै सुसमाचार शुणादा रौहू ।
\v 19 पर ज़ैबै युहन्नै हेरोदेस राज़ै बै तेइरै भाई फिलिप्पुसै री लाड़ी सैँघलै बुरै कोमै रै बारै ना झ़िड़कू,
\v 20 ता हेरोदेसै राज़ै युहन्ना बै जेला ना पाइया एथा ना बी बुरा कोम केरू ।
\s यूहन्ना प्रभु यीशु बै बप्तिस्मा देआ सा
\p
\v 21 पर यूहन्नै रै जेल होणै ना पैहलै एक रोज़ ज़ैबै बोहू लोकै बपतिस्मा लेऊ ता यीशुऐ बी बपतिस्मा लेऊ । ज़ैबै यीशु प्रार्थना केरदा लागा तैबै सर्ग खुलू ।
\v 22 तैबै ना बाद पवित्र आत्मा कबूतरै रै शरीरै रै रूपा ना यीशु पैंधै उतरी होर सर्गा ना परमेश्वरै यीशु बै बोलू: “तू मेरा प्यारा बेटा सा । हाँऊ त ना खुश सा ।”
\s यीशु री वंशावली
\p
\v 23 ज़ैबै यीशुऐ लोका मौंझै आपणी सेवा केरनी शुरू केरी, तैबै ते लगभग तीह बौर्षै रै ती । लोका यीशु बै युसुफा रा बेटा समझा ती । युसूफ एली रा बेटा ती  ।
\v 24 एली मताता रा बेटा ती । मतात लेवी रा बेटा ती, लेवी मलकी रा बेटा ती, मलकी यन्ना रा बेटा ती, होर यन्ना युसुफा रा बेटा ती  ।
\v 25 युसुफ मतित्याह रा बेटा ती । मतित्याह आमोसा रा बेटा, आमोस नहूमा रा बेटा ती । नहूम असल्याह रा बेटा होर असल्याह नोगहा रा बेटा ती ।
\v 26 नोगह माता रा बेटा ती, मात मत्तित्याह रा बेटा ती, मत्तित्याह शिमी रा बेटा, शिमि योसेखा रा बेटा होर योसेख योदाह रा बेटा ती ।
\v 27 योदाह योनाना रा बेटा ती, योनान रेसा रा बेटा, रेसा जरूब्बाबिला रा बेटा ती । ज़रूब्बाबिल शालतियेला रा बेटा होर शालतियेल नेरी रा बेटा ती ।
\v 28 नेरी मलकी रा बेटा ती । मलकी अद्दी रा बेटा ती, अद्दी कोसामा रा बेटा ती । कोसाम इलमोदामा रा बेटा होर इलमोदाम एरा रा बेटा ती ।
\v 29 ए यहोशु रा बेटा ती । यहोशु इलाज़ारा रा बेटा, इलाज़ार योरीमा रा बेटा ती । योरीम मताता रा बेटा होर मतात लेवी रा बेटा ती ।
\v 30 लेवी शमौना रा बेटा ती । शमौन यहुदाह रा बेटा, यहुदाह युसूफा रा बेटा ती । युसूफ योनाना रा बेटा होर योनान इलियाकीमा रा बेटा ती ।
\v 31 इलियाकीम मलेआह रा बेटा ती । मलेआह मिन्नाह रा बेटा, मिन्नाह मतता रा बेटा ती । मतता नाताना रा बेटा होर नातान दाऊदा रा बेटा ती ।
\v 32 दाऊद यिशै रा बेटा ती । यिशै ओबेदा रा बेटा, ओबेद बोआज़ा रा बेटा ती । बोआज़ सलमोना रा होर सलमोन नहशोना रा बेटा ती ।
\v 33 नहशोन अम्मीनादाबा रा बेटा ती । अम्मीनादाब आदमीना रा बेटा, होर आदमीन अरनी रा, अरनी हिस्रोना रा बेटा ती । हिस्रोन फिरिसा रा बेटा होर फिरिस यहुदाह रा बेटा ती ।
\v 34 यहुदाह याकूबा रा बेटा ती । याकूब इसहाका रा बेटा ती, इसहाक अब्राहमा रा बेटा ती । अब्राहम तिरह रा बेटा ती होर तिरह नाहोरा रा बेटा ती ।
\v 35 नाहोर सरूगा रा बेटा ती । सरूग रऊ रा बेटा, रऊ फिलिगा रा बेटा ती । फिलिग एबिरा रा बेटा ती होर एबिर शिलह रा बेटा ती ।
\v 36 शिलह केनाना रा बेटा ती । केनान अरफक्षदा रा बेटा ती, अरफक्षद शेम रा बेटा ती । शेम नूहा रा बेटा होर नूह लिमिक रा बेटा ती ।
\v 37 लिमिक मथूशिलह रा बेटा ती । मथूशिलह हनोका रा बेटा ती, हनोक यिरिदा रा बेटा ती । यिरिद महललेला रा बेटा होर महललेल केनाना रा बेटा ती ।
\v 38 केनान एनोशा रा बेटा ती । एनोश शेता रा बेटा ती, शेत आदमा रा बेटा होर आदम परमेश्वरै बणाऊ ती ।
\c 4
\s यीशु री परीक्षा
\p
\v 1 यीशु पवित्र-आत्मा ना भौरूइया, यरदन नौई ना वापस आऐ होर पवित्र आत्मै यीशु एकांत जैग्हा ना घुमाऊ ।
\v 2 तौखै शैतानै च़ाली रोज़ा तक यीशु री जांच केरदा रौहू । इन्हा रोज़ा ना यीशुऐ किछ़ नी खाऊ । ज़ैबै ए ध्याड़ै पूरै हुऐ ता यीशु बै भूख लागी ।
\v 3 तैबै शैतानै यीशु बै बोलू, “अगर तू परमेश्वरा रा बेटा सा ता इन्हा पाथरा बै रोटी बैणनै बै बोल ।”
\v 4 पर यीशुऐ शैताना बै बोलू, “पवित्र शास्त्रा ना ऐ लिखू सा माण्हु रोटिए लाइया केल्ही जिंदै नी रौहणा ।”
\v 5 तैबै शैतानै यीशु उथड़ी ज़ैग्हा बै नेऐ होर एकी घड़ी ना दुनियै रै सारै देशै रै राज-पाठ रिहाऐ ।
\v 6 तेता ना बाद शैतानै यीशु बै बोलू, “मुं इना राज्यै री महिमा रा हक तौभै देणा । किबैकि ऐ सब किछ मेरा सा । हाँऊ ज़ुणी बै देंणा चाहा सा तेइबै देई सका सा ।”
\v 7 अगर तू मुबै प्रणाम केरला ता, मुं इन्हा सैभी राज़ पाठा रा हक तौभै देणा ।
\v 8 प्रभु यीशुऐ शैताना बै जवाब धिना, “पवित्र शास्त्रा ना ऐ लिखू सा तू सिर्फ आपणै प्रभु परमेश्वरा बै ज़े महाराज़ केर होर तेईरी सेवा केर ।”
\v 9 तैबै शैतानै प्रभु यीशु मन्दिरै री सैभी ना उथड़ी ज़ैगा पैंधै नेऐ होर बोलू, “अगर तू परमेश्वरा रा बेटा सा ता आपू बै औख़ना ढौगै शेट ।”
\v 10 “किबैकि पवित्र शास्त्र बाइबला ना ऐ लिखू सा, 'परमेश्वरा आपणै स्वर्गदूता बै आज्ञा देणी ताकि ते तौभै बच़ालै ।”
\v 11 होर तिन्हा तू आपणै हौथा ना च़ेकणा ताकि तेरी जोंघा ना पाथरै लाइया ठोकर नी लागी लोड़ी ।
\v 12 यीशुऐ शैताना बै जवाब धिना, “पवित्र शास्त्रा ना ऐ बी बोलुआ सा “तू आपणै प्रभु परमेश्वरै री परख़ हेरेई केरदा ।”
\v 13 ज़ैबै शैतानै हर तरहा ना यीशु री जांच केरी ता शोभला मौका मिलणै तक शैतान किछ़ बौक्तै री तैंइयै यीशु आग्गै ना भैगू ।
\s यीशुऐ सेभी रै कौम शुरू केरै
\p
\v 14 तैबै यीशु आत्मा ना भौरूइया गलिल ज़िल्लै बै वापस आऐ होर ज़े किछ़ यीशु केरा ती तेतै री ख़बर बोणै री औगी साही सारै ज़िल्लै ना फैली ।
\v 15 यीशु यहूदी धर्म सभा ना उपदेश देआ ती होर सब लोका यीशु री सराहणा केरा ती ।
\s लोका नसरता देशा न यीशु रा अनादर केरा सी |
\p
\v 16 एथा ना बाद यीशु नासरता बै आए ज़ौखै ते ओछ़ै ना बड़ै हुऐ ती होर आपणै रीति-रिवाज़ै रै मुताबिक रामै रै ध्याड़ै ना सभा घौरा ना ज़ाइया वचन पौढ़नै री तैंइयै खड़ै हुऐ ।
\v 17 तैवै यीशु आग्गै यशायाह भविष्यवक्तै री कताब पौढ़नै री तैंइयै धिनी, यीशुऐ कताबै री स ज़ैगा खोली ज़ौखै ऐ लिखू ती,
\v 18 प्रभु रा आत्मा मूं पैंधै सा किबैकि परमेश्वरै कँगाला बै शोभली ख़बर देणै री तैंइयै हाँऊ चुनू सा । गुलाम अज़ाद कैरिनै, काणै हेरदै लागणा, दु:खी होर लाचार लोका तिन्हा पैन्धै ज़ुल्म केरनु आल़ै ना बच़ाइणै  ।
\v 19 होर परमेश्वरा रा आपणै लोका पैंधै दया केरनै रा बौक्त आऊ सा । एसा गल्ला प्रगट केरनै री तैंइयैं परमेश्वरै हाँऊ भेज़ू सा ।”
\v 20 एथा ना बाद यीशुऐ कताब बन्द केरी होर सेवकै रै हौथा ना कताब देइया बेठै । तैबै सभा घौरै रै सब लोका यीशु धिरै भाल्दै लागै ।
\v 21 तैबै यीशु तिन्हा बै बोल्दै लागै, “औज़ ज़े पवित्र शास्त्रा ना तुसै शुणु स ऐबै पूरा हुआ ।”
\v 22 तौख़ै बेठै दै सैभी लोकै यीशु री सराहणा केरी होर तिन्हरै मुँहा ना निकुणू आई ज्ञानै री गल्ला शुणिया सैभै हैरान ती । ते एकी दूज़ै बै बोलदै लागै, “ऐ कैण्ढै होई सका सा कि ऐ युसुफा रा बेटा नी ऑथी?”
\v 23 यीशुऐ तिन्हा बै बोलू, “तुसा मूं सैंघै ऐ क्हावत ज़रूर बोलणी ‘वेईद ज़ी पहिलै आपणै आपू बै ठीक केर । ज़े च़मत्कार तैं कफरनहूमा ना केरै तिन्हा औख़ै आपणै शैहरा ना बी केर ।”
\v 24 पर हाँऊ तुसाबै सच़ बोला सा कि कोई भविष्यवक्ता(गुरू) आपणै शहरा ना आदर नी पाँदा ।
\v 25 ऐ सच़ सा कि ज़ैबै परमेश्वरै रै भविष्यवक्ता एलियाह रै बौक्ता ना साढ़ै त्रा वौर्षा तक गाश नी आऊ होर सारै ईसारइल देशा ना अकाल पौऊ, तैबै इस्राइला ना एतरी बोहू विधवा ती ज़ौस बै मज़ती री ज़रूरत ती ।”
\v 26 पर परमेश्वरै एलियाहा बै तिन्हा ना कौसी बी यहूदी विधवा आग्गै नी भेज़ू पर सारपत ग्रां री विधवा आग्गै भेज़ू ज़ो यहूदी नी ती ऑथी ।
\v 27 होर एलीशा भविष्यवक्ता(गुरू) रै बौक्ता ना इस्राइला ना बोहू सारै कोढ़ी ती पर तेईयै तिन्हा ना कोई बी ठीक नी केरू, सिर्फ सीरिया देशा रा नामान कोढ़ि ठीक केरू ज़ुण कि यहूदी नी ती आथी ।
\v 28 सभा घौरै रै लोकै ज़ैबै ए गल्ला शुणी ता ते झ़िकुऐ ।
\v 29 तिन्है लोकै उठिया यीशु शैहरा ना बाहरै खोलू होर स एकी ढौगा पैंधै बै नेउ । ज़ुणी पैंधै स शैहऱ बैंणू ती, एता ना बाद ते यीशु बै ढौगै बुन शेटणा च़ाह ती ।
\v 30 पर यीशु तिन्हा मौंझ़ै ना निक्तै होर तौखै ना भैगै ।
\s यीशु चेटू फैसुदे माहणु बै ठीक केरा सी
\p
\v 31 तैबै प्रभु यीशु गलील ज़िल्लै रै कफरनहूम शैहरा बै नौठै होर रामै रै ध्याड़ै ना सभा घौरा ना ज़ाइया उपदेश देंदै रौहै ।
\v 32 तौखै भी लोका यीशु रै उपदेश शुणिया हैरान हुऐ किबैकि यीशु आपणै वच़ना बै पूरै हका सैंघै बोला ती ।
\v 33 एक रोज़ ज़ैबै यीशु सभा घौरा ना ती, तौख़ै च़ेटू फैसूदा एक माण्हु ती होर सौ ज़ोरा सैंघै क्रींजा (चीखा)मारीया बोलदा लागा,
\v 34 “ओ नासरतै रै यीशु मेरा होर तेरा कि सबंध? तू की आसाबै परेशान केरदा आऊ सा? आसा बै नाश केरदा आऊ सा, हाँऊ ज़ाणा सा कि तू कुण सा? तू परमेश्वरै भेज़ू दा पवित्र माण्हु सा ।”
\v 35 यीशुऐ तेइबै बोलू, “च़ुप रौह एई माण्हु ना फेटै निकअ ।” तैबै तेई च़ेटुऐ स माण्हु धौरती पैंधै छ़ाटू होर तेई माण्हु ना निकता । सैभै लोका भाल्दै लागै दै ती ।
\v 36 तैबै लोका हैरान होइया एकी होरू बै बोलदै लागै, “एई रै बोलणै ना ऐण्ढी कि शक्ति सा कि च़ेटु बी एइरी शुणा सी होर एइरी मना सी ।”
\v 37 प्रभु यीशुऐ ज़े किछ़ केरू तेतै री ख़बर औगी साही सारै ना फैली ।
\s यीशु बीमार माहणु बै ठीक केरा सा
\p
\v 38 यीशु सभा घौरा ना एणै ना बाद शमौनै रै घौरा बै नौठै । तौखै शमौनै री शौशू बीमार ती । सैभै लोका यीशु आग्गै विनती केरदै लागै कि एसा बै ठीक केरा ।
\v 39 यीशु तेसरै माँज़ै हाग्गै खड़ै होइया ज़ौरा ना डाँटा सी होर सौ ठीक हुई । सौ खड़ी होइया यीशु ता तिन्हरै सैंघी बै रोटी त्यार केरदी लागी ।
\v 40 ज़ैबै धुपा ओऊड़ीदा लागा तैबै ते तेई ग्राँ रै सैभी बिमार माण्हु बै प्रभु यीशु आग्गै आणदै लागै होर ते प्रभु यीशु रै छ़ुँगणै सैंघै ठीक होआ ती ।
\v 41 ज़ेतरै लोका बै च़ेटू फसू ती ता च़ेटू बी तिन्हा ना ऐण्ढा बोलदै-बोलदै निकआ ती, “तू परमेश्वरा रा बेटा सा ।” किबैकि च़ेटू ज़ाणा ती कि प्रभु यीशु परमेश्वरै भेज़ू दा मसीह सा ।
\s यीशु अराधनालय न प्रचार केरा सा
\p
\v 42 दुज़ै ध्याड़ी प्रभु यीशु झीशा एकी सुनसान ज़ैगा बै प्रार्थना केरदै ज़ाँदै लागै ता लोकै री बोहू बड़ी भीड़ तिनहाबै तोपदी तिन्हा आग्गै पुजी होर प्रभु यीशु बै रोकदी लागी ।
\v 43 पर प्रभु यीशुऐ बोलू, “परमेश्वरै रै राज्य ना लोका कैण्ढै एज़ी सका सी, मूँ एसा गल्ला र प्रचार केरना किबैकि परमेश्वरै हाँऊ एई कोमै री तैंइयै भेज़ू सा ।”
\v 44 प्रभु यीशु यहूदी रै सभा घौरा ना ज़ाइया प्रचार केरदै रौहै ।
\c 5
\s यीशु पैहले आपणै चेले बै बणा सी
\p
\v 1 एक रोज़ परमेश्वरा रा वचन शुणनै री तैंइयै ज़ैबै लोकै री भीड़ कट्ठा हुई ता यीशु गन्नेसरतै री झीलै रै बौढ़ा ना खड़ै हुऐ ती ।
\v 2 यीशुऐ झीलै रै बौढ़ा ना दूई किस्ती लागी दी हेरी होर मैच्छ़ी ढौकणु आऐ आपणी किश्ति छ़ौड़िया आपणै ज़ा बै धोंदै लागै दै ती ।
\v 3 तिन्हा मौंझ़ै एक किस्ती शमौनै री ती होर यीशु तेसा किश्ति ना चैढ़िया लोका बै उपदेश देंदै लागै ।
\v 4 उपदेश देऐ ना बाद यीशुऐ शमौना बै बोलू, “आपणी किस्ती डुघै पाणी बै च़ला होर मैच्छ़ी ढौकणै री तैंइयै ज़ा शेट ।”
\v 5 तैबै शमौनै यीशु बै बोलू, “ओ गुरू ज़ी आसै सारी रात मेहनत् केरी पर किछ़ भी नी ढौकी पर तुसै बोला सी ता हाँऊ ज़ा शेटणू ।”
\v 6 ज़ैबै तिन्है ज़ा शेटू ता तिन्है एतरी बोहू मौछ़ी ढौकी कि तिनरै ज़ा च़िरिदै लागै ।
\v 7 तैबै तिन्है दुजी किस्ती रै सैंघी भी मज़ती केरनै री तैंइयै शारै केरिया शाधै होर तिन्है दुऐ किस्ती एतरी भौरी कि ते डूबदी लागी ।
\v 8 एई चमत्कार हेरिया शमौन पतरस यीशु री ज़ोंघा पैंधै पौऊ होर बोलू, “गुरू जी मूँ हाग्गै ना दूर ज़ाआत्, किबैकि हाँऊ पापी माण्हु सा ।”
\v 9 किबैकि एतरी मौछ़ी ढौकणै री वजह ना तेईबै होर तेइरै सैंघी बै बड़ी हैरानी हुई ।
\v 10 जब्दी रै बेटै याकूब होर यूहन्ना भी ज़ो शमौनै रै सैंघी ती तिन्हा बै बी बड़ी हैरानी हुई । तैबै यीशुऐ शमौना बै बोलू, 'डौरदा मत औज़ा ना बाद त मूँ हाग्गै माण्हु ढौकिया आणनै ।
\v 11 तैबे तिन्है किश्ति बौढ़ा बै आणी होर ते सब किछ़ छ़ौड़िया यीशु पिछ़ै च़ैलै ।
\s यीशु एकी कोढ़ी माहणु बै ठीक केरा सी
\p
\v 12 तैबे तिन्है किश्ति बौढ़ा बै आणी होर ते सब किछ़ छ़ौड़िया यीशु पिछ़ै च़ैलै ।
\v 13 तैबे यीशुऐ कोड़ी आपणै हौथा सैंघै छ़ुँगू होर बोलू, “हाँऊ च़ाहा सा कि तू ठीक हो ।” तुरन्त तेइरा कोढ़ खत्म होर स ठीक हुआ ।”
\v 14 तैबै यीशुऐ तेइबै हुकम धिना, “एसा गल तू कौसीबै हेरेई दसदा । पर ज़ाइया यहूदी पुजारी बै रियहा होर कोढ़ा ना ठीक हुऐदै लोका बै मूसै ज़े चड़ावा (बली) च़ढ़ाणै बै बोलू सा तेसाबै च़ढा ताकि लोक ज़ाणलै कि तू ठीक हुआ सा ।"
\v 15 पर यीशु रै बारै ना केरीदी ऐ गल़ औगी साही फैलदी रौही होर लोकै री भीड़ यीशु री शिक्षा शुणनै री तैंइयै होर तिनरी बीमारी ना ठीक होंणै री तैंइयै कैट्ठी होंदी रौही ।
\v 16 पर यीशु तिन्हा ना दूर एकांत ज़गहा ना ज़ाइया प्रार्थना केरा ती ।
\s यीशु ध्रँगै रै मरीजा बै ठीक केरा सी
\p
\v 17 एक रोज़ ज़ैबै यीशु उपदेश देंदै लागै ती, तैबै तौखै फरीसी पंथै रै किछ लोका होर यहुदी नियम सिखाणु आए किछ लोक बी तौखै बेठै दै ती ज़ो कि गलील होर यहूदिया ज़िल्लै रै हरेक ग्राँ ना होर यरूशलेमा ना आऐ ती । बीमारी ना लोका बै ठीक केरनै तैंइयै प्रभु री शक्ति यीशु सैंघै ती ।
\v 18 तेई बौक्तै किछ लोकै एक ध्रँगा रा मरीज़ माँज़ै पैंधै आणू । तिन्है लोकै मरीज़ा बै घौरा भीतरै नेह्णै होर यीशु सामनै रखणै री बड़ी कोशिश केरी ।
\v 19 पर लोकै री बड़ी भीड़ै री वजह सैंघै ते मरीज़ा बै भीतरै नी नेई सकै ता तिन्है घौरै रै छ़ापरा पैंधै च़ैढ़िया किछ़ पौट पेच़ै होर सौ मरीज़ यीशु सामनै उतारू ।
\v 20 यीशुऐ तिन्हरा वशाह हेरिया तेई मरीज़ा बै बोलू, “ए ई बेटैया तेरै पाप माफ हुऐ ।”
\v 21 तैबै तौखै बेठै दै नियम सिखाणु आए होर फरीसी लोक आपू ना वहस केरदै लागै, “ऐ कुण सा ज़ो परमेश्वरै री निन्दा केरा सा? परमेश्वरै रै सिवाए कोई बी पापा बै माफ नी केरी सकदा ।
\v 22 यीशुऐ तिन्हरै मनै रै वच़ार ज़ाणिया तिन्हा बै बोलू, “तुसै आपणै मना ना किबै वहस केरदै लागै सी?”
\v 23 सान की सा, “ऐण्ढा बोलणा कि तेरै पाप माफ हुऐ या ऐण्ढा बोलणा सान सा उठ होर औंढदा लाग ।”
\v 24 पर तुसै ज़ाणि लेआ कि माह्णू रै बेटै बै यानिकी मुँबै एसा धौरती पैंधै पापा बै माफ करनै रा भी हक़ सा ।” तेता ना बाद यीशुऐ ध्रँगै रै मरीज़ा बै बोलू, “हाँऊ तौभै बोला सा उठ होर आपणै माँज़ै च़ैकिया घौरा बै ज़ा ।”
\v 25 तैबै सौ मरीज़ एकदम उठू होर ज़ुणी माँज़ै पैंधै स सुता ती तेइ मांज़ै च़ैकिया परमेश्वरै री जय-जयकार केरदै-केरदै आपणै घौरा बै नौठा ।
\v 26 तौखै बेठै दै लोका बड़ै हैरान हुऐ होर परमेश्वरै री जय-जयकार केरदै लागै होर बोलदै लागै, “औज़ आसै नोख़ी गल्ला हेरी ।”
\v 27 एता ना बाद यीशु शैहरा ना बाहरै नौठै होर एक लेवी नाँ रा माण्हु चुँगी लेणै री च़ोउकी हाग्गै बेठा दा हेरू होर तेइबै बोलू, “मूँ पिछ़ै एज़ होर मेरा च़ेला बैण ।”
\v 28 तैबै सौ सबकिछ़ छ़ौड़िया उठू होर यीशु पिछ़ै च़ैलू ।
\v 29 बादा ना लेवियै यीशु री तैंइयै एक बड़ी धाम रख़ी । सैभै चुँगी लेणू आऐ होर होरी लोकै री एक बोहू बड़ी भीड़ यीशु सैंघै रोटी ख़ाँदी बेठी ती ।
\v 30 फरीसी होर धर्मगुरू यीशु रै च़ेलै ना पुछ़दै लागै, “तुसै चुँगी लेणू आए सैंघै होर पापा लोका सैंघै किबै ख़ा पीया सी?”
\v 31 यीशुऐ तिन्हा बै जवाब धिना, “ठीक माण्हु बै वेयदै री ज़रूरत नी होंदी पर बीमार माण्हु बै वैयदै री ज़रूरत होआ सा ।”
\v 32 यीशुऐ बोलू, “ तैणढाऐ हाँऊ धर्मी री तैंइयै नी बल्‍कि पापी री तैंइयै आऊ सा ताकि ते आपणै पापा बै छौड़लै ।”
\s व्रतै रै बारे न प्रशन
\p
\v 33 तिन्है यहूदी नेतै यीशु बै बोलू, “यूहन्नै रै च़ेलै ता बार व्रत रख़ा सी होर फरीसी लोकै होर रै च़ेलै बी कई बार व्रत रैखा सी, पर तेरै च़ेलै ता खाँदै-पींदै रौहा सी ।”
\v 34 तैबै यीशुऐ तिन्हा बै बोलू, “ज़ैबै तक लाड़ा सैंघै सा कि तुसै बराती ना व्रत कराई सका सी?”
\v 35 पर तिन्हा ध्याड़ै ऐणा ज़ैबै लाड़ा बराती ना लग केरिना तैबै तिन्हा व्रत केरना ।
\v 36 यीशुऐ तिन्हा बै एक होर उदाहरण बी दसू “कोई बी माण्हु नोंउऐं कपड़ै च़िरिया परांणै कपड़ै ना नी ज़ोड़दा । अगर तैण्ढा केरला ता नोऊँआ कपड़ा च़िरिना होर सौ पराणै कपड़ै सैंघै मेल नी खाँदा ।”
\v 37 तैण्ढाऐ ना कोई माण्हु नोंउआ दाखरस च़ोमड़ै री पराणी थैली ना भौरदा । अगर ऐण्ढा केरलै ता नोंउऐं दाखरसा पराणी थैली भोनणी होर दाखरस ता थैली दुऐ नष्ट होणी ।
\v 38 पर नोंउआ दाखरस च़ोंबड़ै री नोऊँई थैली ना भौरना पौड़ा सा ।
\v 39 होर ज़ुणियै पराणा दाखरस पीऊ सा सौ नोंउआं दाखरस नी पीणा च़ाँहदा । किबैकि स ऐण्ढा बोला सा, “पराणा ऐ दाखरस शोभला सा ।”
\c 6
\s यीशु रामै रै ध्याड़े रै बी प्रभु सी
\p
\v 1 एक बार रामै रै ध्याड़ै ना यीशु नाज़ै रै छेतै धीरेबै ज़ाँदै लागै ती । तैबै तिन्हरै च़ेलै सीला चोड़िया होर हौथै लाइया मौई-मौइया खाँदै लागै ती ।
\v 2 तैबै किछ़ फरीसी लोकै यीशु बै बोलू, “तुसै एई कोमा बै किबै केरा सी ज़ो अरामै रै ध्याड़ै ना केरना ठीक नी ऑथी ।”
\v 3 यीशुऐ तिन्हा बै जवाब धिना, “ज़ैबै दाऊद होर तेइरै सैंघी भूखै ती ता दाऊदै की केरू?” कि तुसै तेइरै बारै ना पौढ़ू?
\v 4 सौ परमेश्वरै रै घौरा बै नौठा होर परमेश्वरा बै च़ढ़ाईदी रोटी खाई होर आपणै सैंघी बै भी धिनी ज़ुणीबै कि सिर्फ पुजारी केलै खाई सका ती ।
\v 5 यीशुऐ तिन्हाबै ऐ बी बोलू, “माण्हु रा बेटा रामै रै ध्याड़ै रा भी प्रभु सा ।”
\s यीशु शुकै दै होथा आळै बै ठीक केरा सा
\p
\v 6 एक होरी रामै रै ध्याड़ै ना यीशु सभा घौरा ना ज़ाइया उपदेश देंदै लागै ती । तौखै एक शुकै दै हौथा आला माण्हु ती ।
\v 7 यहूदी पँडत होर पुजारी यीशु पैंधै दोष लाणै रा मौका तोपदै लागै ती कि यीशु रामै रै ध्याड़ै ना शुकै दै हौथा आए बै ठीक केरा सा कि नी ।
\v 8 यीशु तिन्हरै मनै रै वच़ारा बै ज़ाणा ती । यीशुऐ शुकै दै हौथा आए माण्हु बै बोलू, “उठ मुँझ़ै खड़ा हो । सौ उठू होर मुँझ़ै खड़ा हुआ ।”
\v 9 यीशुऐ तिन्हा लोका बै बोलू, “हाँऊ तुसा ना पुछ़ा सा कि रामै रै ध्याड़ै ना भला केरना ठीक सा कि बुरा केरना?” ज़िंदगी बच़ाणी या नाश केरनी?
\v 10 यीशुऐ तिन्हा सैभी धिरै भाऊ होर तेई माण्हु बै बोलू, “आपणा हौथ आगै केर । तेई माण्हुऐ आपणा हौथ आगै केरू होर सौ भी बिलकुल ठीक हुआ ।”
\v 11 धर्मगुरू होर फरीसी ऐ हेरिया झ़िकुऐ होर आपू ना वहस केरदै लागै कि आसा यीशु रै खिलाफ की केरना ।
\s यीशु आपणै बारा चेलै बै चुना सी
\p
\v 12 तिन्हा ध्याड़ै ना यीशु ढौगा पैंधै प्रार्थना केरदै नौठै होर पूरी रात परमेश्वरा सैंघै प्रार्थना केरनै ना बिताई ।
\v 13 ज़ैबै दोत हुई ता यीशुऐ आपणै च़ेलै आपू आग्गै शाधै होर तिन्हा ना आपणै बारा च़लै चुनै होर तिन्हरै नाँ ए सी;
\v 14 शमौन ज़ौस रा नाँ यीशुऐ पतरस रैखू, पतरसा रा भाई अन्द्रियास, याकूब होर यूहन्ना, फिलिप्पुस, बरतुलमै ।
\v 15 मती, थोमा हलफई रा बेटा याकूब होर शमौन जुणी बै ज्लोतेस भी बोला ती |
\v 16 तैबै यीशु ढौगा पैंधै ना आपणै च़ेलै सैंघै भ्याऊँ आऐ, होर तैइरै च़ेलै री एक बड़ी भीड़, सारै यहूदी प्रान्त, यरूशलेम शैहर होर सूर होर सैदा शैहरै रै समुद्री बौढ़ै रै लोकै री एक बड़ी भीड़ तौखै हाज़र ती ।
\s यीशु शिक्षा देआ सा होर बीमारा बै ठीक केरा सा
\p
\v 17 ते यीशु री शिक्षा शुणदै होर आपणी बीमारी ना ठीक हौणै री तैंईऐ आए ती । यीशुऐ च़ेटू फैसैदै लोक बी ठीक केरै ।
\v 18 सारै लोक यीशु बै छ़ूँगणै री कोशिश केरदै लागै ती किवैकि स आपणी शक्ति सैंघै सैभी बै ठीक केरा ती ।
\v 19 तैबै यीशुऐ आपणै च़ेलै धिराबै हेरिया बोलू,
\s यीशु लोका बै आशीर्वाद देआ सा
\p
\v 20 धन्य सी तुसै ज़ै गरीब सी, किबैकि परमेश्वर तुसरा राज़ा सा ।” होर तुसै तेइरी प्रजा सी ।
\v 21 धन्य सी तूसै, ज़े ऐबै भूखै सी । किबैकि तुसा तृप्त होणा, “धन्य सी तुसै ज़े ऐबै रोआ सी, किबैकि तुसा हौसणा ।”
\v 22 “धन्य सी तुसै ज़ैबै माण्हु रै बेटै री वज़ह ना यानि की मेरी वजह ना लोका तुसा सैंघै वैर रखलै, तुसाबै बुरै बोलिया खोललै होर, तुसरी निन्दा केरलै, होर तुसरा बुरा चाहलै ।”
\v 23 ज़ैबै तुसा सैंघै ऐण्ढा होला ता तुसै खुश होर मग्न होईत्, किबैकि तुसरी तैंइयै स्वर्गा ना बड़ा इनाम रखू सा । याद रैखा कि तुसा सैंघै बैर रैखणू आऐ रै बजुर्ग बी भविष्यवक्ता सैंघै ऐण्ढा केरा ती ।
\v 24 पर तुसै ज़े सेठ सी तुसरै दु:खै रै ध्याड़ै एणै । किबैकि तुसाबै आपणा पूरा सुख चैन मिलदा लागा सा
\v 25 तुसै ज़े ऐबै रौज़ै-पुज़ै दै सी, तुसरै दु:खै रै ध्याड़ै एणा । किबैकि तुसा भुखिणा । औज़ ज़े तुसै हौसा सी तुसरै रोणै रै ध्याड़ै एणा । किबैकि तुसा शोग मनाणा होर रोणा ।
\v 26 केतरी दु:खै री गल सा ज़ैबै सारै माण्हु तुसाबै भला बोललै, किबैकि तिन्हरै बुज़ुर्गै भी झ़ूठै भविष्यवक्ता बै भला बोला ती ।
\s बैईरी सैंघै भी झुरी रखा
\p
\v 27 पर हाँऊ तुसा शुणनू आए बै बोला सा, “आपणै बैईरी सैंघै झ़ुरी रखा ज़ो तुसा सैंघै बैर रखा सी तिन्हरा भला केरा ।”
\v 28 ज़ूँणा तुसाबै श्राप देआ सी तिन्हा बै आशीष देआ होर ज़ुँणा तुसरी बेइज़ती केरा सी तिन्हरी तैंइयै प्रार्थना केरा ।
\v 29 ज़ुण तेरै एकी गलोटै ना थप्पड़ बाहला ता आपणा दूजा गलोटा बी तेई धिराबै फेर, ज़ुण तेरा कोट छ़ड़ाह्ला ता तेईबै आपणा कुरता भी नेणै दै ।
\v 30 कौसी बी मुँगणू आए बै नाँह मता केरदै, अगर तुसा ना कोई तुसरी च़ीज नेआ सा ता तेसा वापस मता मुँगदै ।
\v 31 ज़ैण्ढा वर्ताव तुसै होरी ना च़ाहा सी तुसै भी तिन्हा सैंघै तैंढा ऐ वर्ताव केरा ।
\v 32 अगर तुसै आपु सैंघै झ़ुरी रखणू आए सैंघै झ़ुरी रखा सी ता तुसरी सराहना कुणी केरनी, किबैकि पापी लोका बी आपू सैंघै झ़ुरी रैखणू आऐ सैंघै झ़ुरी रैखा सी ।
\v 33 अगर तुसै आपु सैंघै भला केरनु आए रा भला केरा सी ता तुसाबै तेतै री कि सराहना मिलणी किबैकि पापी माण्हु बी ऐण्ढा केरा सी ।
\v 34 अगर तुसै तिना लोका बै उधार देआ सी ज़ुणी ना वापस मिलणै री आशा रखा सी ता तुसाबै तेतै री तैंइयै कि प्रशंसा मिलणी? किबैकि पापी माण्हु बी एकी दुज़ै बै उधार देआ सी ताकी तिनाबै तेतरै ढैबुऐ वापस मिललै ।
\v 35 बल्कि आपणै बेइरी सैंघै झ़ुरी रखा होर तिनरा भला केरा । उद्धार देइया वापस पाणै री इच्छा मता रखदै तैबै तुसाबै बड़ा इनाम मिलणा होर तुसा परम प्रधान परमेश्वरै री सन्तान बणना, किबैकि परमेश्वर पापी होर धर्मी दुही पैंधै दया केरा सा ।
\v 36 ज़ैण्ढा तुसरा बापू(परमेश्वर) दयालू सा, तुसै बी दयालू बैणा ।
\s दोष मता लांदै
\p
\v 37 कौसी पैंधै दोष मता लादैं । तैबै तुसा पैंधै बी दोष नी लागणा । अगर तुसै होरी बै माफ केरलै ता तुसाबै बी माफी मिलणी ।
\v 38 होरी बै देआत् । तैबै तुसाबै भी मिलणा । पूरा नापी-नापिया, दबाई-दबाइया होर हिलाई-हिलाइया तुसाबै देईणा । ज़ौस नापा सैंघै तुसै नापलै तेई नापा सैंघै तुसाबै बी नापिणा ।
\v 39 यीशुऐ तिन्हाबै एक उदाहरण बी दसू, “काणा काणैबै बौत नी रिहाई सकदा किबैकि ऐण्ढा केरनै सैंघै तिन्हा दुही खाँचै बै पौड़ना ।”
\v 40 च़ेला आपणै गुरू ना बड़ा नी होंदा । पर पूरी रीतिऐ तालीम लेऐ ना बाद सौ च़ेला गुरू रै समान होआ सा ।
\v 41 “तू आपणै भाई री औछी रै आह्लै साही होछ़ी गलती बै किबै हेरा सा ज़ैबै कि तौ ना आपणी औछी रै लक्ड़ा साही बैड़ी गलती नी हेरिदी ।”
\v 42 ज़ैबै त ना आपणी औछी रै लक्ड़ा साही बैड़ी गलती नी हेरिदी ता तू आपणै भाई बै कैण्ढै बोली सका सा कि भाई रूक, हाँऊ तेरी औछी रै आह्लै बै खोलणू? एई ढौंगिया, पहलै तू आपणी औछी रै लक्ड़ा बै ता खोल, तैबै तू आपणै भाई री औछी रै आह्लै बै शोभली तरहा हेरिया खोली सका सा ।
\v 43 कौसी भी शोभलै बूटै ना माड़ै फ़ौ नी लागदै होर ना माड़ै बूटै ना शोभलै फौल़ लागी सकदै ।
\v 44 किबैकि हरेक बूटा आपणै फ़ौला सैंघै पछ़ियाणिया सा किबैकि कोई बी माण्हु झ़ौकड़ा ना अँज़ीर नी चोड़ी सकदै होर ना ज़िढ़ी ना अँगूर चोड़ी सकदै ।
\v 45 भला माण्हु आपणै मनै रै भलै भण्ढारा ना भली गल्ला खोला सा होर बुरा माण्हु आपणै मनै रै बुरै भण्ढारा ना बुरी गल्ला खोला सा । किबैकि ज़ेकिछ़ मना ना भौरूआदा सा सौहै मुँहा ना निकला सा ।
\s एक पक्की मिन्याद बणाणी
\p
\v 46 ज़ैबै तुसै मेरी गल्ला नी मैंनदै, ता तुसै मुँबै प्रभु-प्रभु बोला सी तेथा रा की फायदा?
\v 47 ज़ुण मूँ आग्गै एज़ा सा होर मेरी गल्ला बै शुणिया तिन्हा बै मँना सा हाँऊ तुसाबै दस सा कि स माण्हु कुणी साही सा;
\v 48 सौ तेई माण्हु साही सा ज़ुणियै डुघै कोतिया मनियाद पाइया घौर बणाऊ । बादा ना ज़ैबै औढ़-काठ आऊ ता तेई घौराबै किछ़ फर्क नी पौऊ किबैकि तेइरी म्नियाद पक्की ती ।
\v 49 पर ज़ुण मेरी गल्ला बै शुणिया नी मैनदा स तेई माण्हु साही सा ज़ुणियै आपणा घौर म्नियादी बगैर काच्ची ज़ैगा पैंधै बणाऊ । ज़ैबै औढ़ आऊ तैबै सौ घौर ढौऊ होर बुरी तरहा चुटू ।
\c 7
\s सेनै रै मुखिया रा वशाह
\p
\v 1 ज़ैबै यीशुऐ लोका सैंघै ऐ सारी गैल्ला केरी ता ते कफरनहूमा शैहरा बै आऐ ।
\v 2 तौखै रोमी सेनै रै मुखिया रा एक प्यारा नोकर बिमार ती होर सौ मौरनु आला ती ।
\v 3 ज़ैबै सेनै रै मुखियै यीशु रै बारै ना शुणू ता तेइयै कई यहूदी बुज़ुर्ग यीशु हाग्गै विनती केरदै भेज़ै ताकि यीशु एज़िया तेइरै नोकरा बै ठीक केरलै |
\v 4 ज़ैबै ते यीशु हाग्गै पुजै ता तिन्ने सच़्चै मना सैंघै यीशु हाग्गै विनती केरी “कि सौ एज़िया तेई माणहु री मज़त केरला । तिन्नहे बोलू ऐ मुखिया तुसरी मज़ती पाणै रै लायक सा ।
\v 5 किबैकि स आसरै लोका सैंघै झ़ुरी केरा सा होर तेइयै आसरी तैंइयै धर्म-सभा घौर बणाणै री तैंईए ढ़ैबुए धिनै सी |
\v 6 तैबे यीशु तिन्हा सैंघै नौठै । यीशु आज़ी घौरा ना थोड़ी दूर ती कि सेनै रै मुखियै आपणै सैंघी यीशु हागै एण्ढै बोलणै री तेंइयै भेज़ै कि, “ओ प्रभु जी, तुसै आपू बै एतरा कष्ट मता देंदै किबैकि हाँऊ एस लायक नी ऑथी कि तुसै मेरै घौरा बै एलै ।”
\v 7 तैण्ढाऐ हाँऊ तुसा सामनै एणै रै लायक आपू बै नी समझ़दा, तुसै मेरै नोकरा बै ठीक होणै री तैंइयैं सिर्फ वचन बोललै ता तेई ठीक होणा |
\v 8 एथा पैंधै मुँबै वशाह सा किबैकि हांबी कौसी अधिकारी रै अधीन कोम केरनूआ माणहु सा होर मेरै अधीन भी किछ़ सपाही सी, जैबै हाँऊ एकी बै ऐणै बै बोला सा ता स एज़ा सा होर दुज़ै बै ज़ाणै बै बोला सा ता सौ ज़ा सा होर ज़ैबै हाँऊ आपणै नोकरा बै बोला सा एण्ढा कोम केर ता सौ तेई कोम केरा सा ।
\v 9 तिन्हा यहूदी बज़ुर्गै रै द्वारा मुखियै री इना गैल्ला शुणिया यीशुऐ आपू पिछ़ै एन्दी लागी दी लोकै री भीड़ा धिराबै हेरिया बोलू, “हाँऊ तुसाबै बोला सा कि ऐण्ढा वशाह केरनू आल़ा मैं इस्राइला ना भी नी हेरू ।”
\v 10 तैबै भेज़ै दै तिन्है लोकै तेई मुखियै रै घौरा ज़ाइया हेरू ता सौ नोकर ठीक हुआ ती ।
\s यीशु विधवै रै बेटे बै जिन्दा केरा सा
\p
\v 11 तैबै ना बाद तुरन्त यीशु नाइन नाँ रै ग्रां बै नौठै । तिन्हरै च़ेलै होर लोकै री बोहू बड़ी भीड़ यीशु सैंघै ती |
\v 12 ज़ैबै यीशु ग्रां बाहरै पुजै ता लोकै तिसै आघै ज़ुआन माह्णू रा एक मुर्दा नेणा लाऊ दा ती । सौ एकी विधवा रा केल्हा बेटा ती होर ग्रां रै लोकै री बोहू बड़ी भीड़ तेसा विधवा सैंघै ती |
\v 13 तेसा विधवा हेरिया प्रभु बै तेसा पैंधै दया आई होर तेसा विधवा बेटड़ी बै बोलू, “रोंदी मत ।”
\v 14 तेथा ना बाद यीशु आघै नौठै होर तिन्है सौ धड़ छ़ुँगू ता ते धड़ च़ेकणू आए रूकै । तैबै यीशुऐ बोलू, “एई ज़ुआना, हाँऊ तौभै बोला सा खड़ा उठ ।”
\v 15 तैबै स मुँआदा माणहु खड़ा उठू होर बोलदा लागा । तैबै यिशुऐ स तेईरी आमा हाग्गै धिना |
\v 16 तैबै तौखलै सैभि लोका बै बड़ी डौर पौई । ते परमेश्वरै री जयकार केरिया बोलदै लागै, “आसरै बिच़ा ना एक महान् भविष्यवक्ता पैदा हुआ सा, होर परमेश्वर आपणै लोकै री मज़ती री तैंइयैं आऊ सा ।”
\v 17 यीशु रै बारै ना ऐ गल सारै यहूदिया होर और-पौरलै सैभी एरियै ना फैली |
\s यहुन्ना बप्तिस्मा देणु आळै रा प्रशन
\p
\v 18 इन्हा सैभी गल्लै रै बारै ना यहून्नै रै च़ेलै यहून्ना बै सबकिछ़ दैसू |
\v 19 तैबै यहून्नै आपणै दूई च़ेलै शाधै होर प्रभु हाग्गै ऐ पुछ़णै री तेंइयै भेज़ै, “एणू आऐ मसीह तुसै सी कि आसै कौसी होरी रा इँतज़ार केराऊँ?”
\v 20 तिन्है माह्णुऐ यीशु हाग्गै एज़िया बोलू, “आसै यहून्नै बपतिस्मै देणू आऐ ऐ पुछ़णै री तैंइयै भेज़ै सी कि एणू आऐ मसीह तुसै सी या आसा कौसी होरी रा इंतजार केरना?”
\v 21 ठीक तेही बौक्तै यीशुऐ बोहू सारै लोका बीमारी ना, दु:खा ना, होर च़ेटू ना ठीक केरै होर काणै बै हरनै री शक्ति धिनी;
\v 22 तैबै यीशुऐ तिन्हा बै बोलू, “ज़ेकिछ़ तुसै हेरू होर शुणू तेई ज़ाइया यहून्ना बै दैसा कि काणै हेरा सी, लँगड़ै ओंढा सी होर कोढ़ी ठीक केरिया सी, टाऊँणै शुणा सी होर मुर्दै ज़िंदै केरिया सी होर कँगाला बै परमेश्वरै री शोभली गल्ला दसिया सी |
\v 23 धन्य सी ते ज़ुणा मूँ पैंधै वशाह केरना नी छौड़दै ।”
\v 24 ज़बै यहून्नै रै च़ेलै वापस नौठै ता यीशु यहून्नै रै बारै ना लोका बै बोलदै लागै, “तुसै सुनसान ज़ैगा बै कैण्ढै माह्णू बै हेरदै नौठै ती? कि तुसै बागरियै हिलणु आई झलामा साही पतलै माह्णू बै हेरदै नौठै ती?”
\v 25 नी ता तुसै होरी कैण्ढै माह्णू बै हेरदै तौखै नौठै दै ती । कि तुसै मैंहगै झिकड़ै लाउऐदै माणहु हेरदै नौठै दै ती? शुणा, मैंहगै झिकड़ै लाणू आऐ होर सुख चैना सैंघै रौहणू आऐ ता महला ना मिला सी सुनसान ज़ैगा ना नेई |
\v 26 ता तुसै फिरि कैण्ढै माह्णू बै हेरदै नौठै ती? तुसै कि कौसी भविष्यवक्ता बै हेरदै नौठै ती? हां, पर हाँऊ तुसा बै बोला सा, “स भविष्यवक्ता ना भी बड़ा सा ।”
\v 27 यूहन्ना सौहै भविष्यवक्ता सा ज़ौस रै बारै ना शास्त्रा ना लिखू सा: शुणा, मूँ त ना आगै-आगै आपणा दूत भेज़णा होर तेई तेरी तैंइयै बौत त्यार केरनी ।
\v 28 हाँऊ तुसाबै बोला सा ज़ुण बेटड़ी ना पैदा हुऐ सी तिन्हा मुँझै यूहन्ना ना बड़ा कोई नी ऑथी पर ज़ुण परमेश्वरै रै राज्य ना सैभी ना ओछ़ा सा स यहून्ना ना बड़ा सा |
\v 29 आम लोकै होर चुँगी लेणू आऐ ऐ शुणिया यूहन्ना ना बपतिस्मा लेइया ऐ मैनू कि परमेश्वरा रा रस्ता सच़्चा सा |
\v 30 पर फरीसी होर धर्मविधि सिखाणू आऐ लोकै यहून्ना ना बपतिस्मा नी लेऊ होर ऐण्ढै तरहै परमेश्वरै री इच्छा रा नाँह केरू |
\v 31 “एसा जुगा रै लोका बै हाँऊ कुणी साही दसनू कि ते कैण्ढै सी?”
\v 32 ते बज़ारा ना बेठै दै तिन्हा शोहरू साही सी ज़ुणा आपणै सैंघी सैंघै शिक़ायत केरा सी कि आसै तुसरी तैंइयै बैंउसरी बज़ाई पर तुसै नी नौच़ै, आसै तुसरी तेंइयै दु:ख मनाऊ लाई पर तुसै नी रूणै ।
\v 33 यहून्ना बपतिस्मै देणू आए कदी बी रोटी नी खाई होर ना दाखरस पीऊ, पर तुसै बोला सी तेई ना च़ेटू सा ।
\v 34 पर ज़ैबै माणहु रा बेटा खाँदा-पिंदा आऊ ता तुसै बोला सी कि हेरा ऐ ता खांची होर पियक्कड़ सा । होर ऐ ता च़ुंगी लेणू आए होर पापी रा सैंघी सा |
\v 35 पर ज़ुणा परमेश्वरै रै ज्ञाना पिछ़ै च़ैला सी तिन्हरी ज़िंदगीऐ लाइया ज्ञान सच़ा ठहरा सा ।
\s यीशु पापण बेटड़ी बै माफ़ केरा सी
\p
\v 36 एक रोज़ कौसी फरीसी यीशु हाग्गै विनती केरी कि सौ तेई सैंघै रोटी ख़ाला, ता यीशु तेई सैंघै तेइरै घौराबै नौठै होर रोटी ख़ांणै री तैईयै बेठै ।
\v 37 तेई ग्रां ना एक ऐण्ढी बेटड़ी ती ज़ो पापै री ज़िंदगी ज़िंदी लागी दी ती । ज़ैबै तेसा बै ऐ पता च़लू कि यीशु फरीसी रै घौरा ना रोटी खाँदै लागै सी, ता सौ बेटड़ी सँगमरमरै रै भांडै ना इत्र लेइया आई,
\v 38 सौ बेटड़ी यीशु री ज़ोंघा हाग्गै खड़ी होइया रोंदी लागी । तेसै आपणै औछुयै लाइया यीशु री ज़ोंघा सिनी केरी होर आपणै च़ोढ़ै लाइया टुशदी लागी, तेसै यीशु री ज़ोंघा ना मांकी धिनी होर इत्र पाऊ |
\v 39 ऐसा बै हेरिया स फरीसी आपणै मना ना सोच़दा लागा, “अगर ऐ भविष्यवक्ता होंदा ता ज़ाणदा कि ज़ुण बेटड़ी एईबै छ़ुंगदी लागी सा ऐ कण्ढी सा होर कैण्ढी पापै री ज़िंदगी ज़िंदी लागी सा ।”
\v 40 यीशुऐ तेई फरीसी बै बोलू, “एई शमौना हाँऊ तौभै किछ़ बोलणा च़ाहा सा ।” फरीसिऐ बोलू, गुरू जी बोलात् |
\v 41 यीशुऐ बोलू, “कौसी सेठै रै दूई कर्ज़दार ती । एक पोंज़ शौऊ च़ाँदी रै सिक्कै रा होर दूजा पज़ाह च़ाँदी रै सिक्कै रा कर्ज़दार ती ।”
\v 42 ज़ैबै ते कर्जा नी देई सकै ता तेई सेठै तिन्हा दुही रा कर्जा़ माफ़ केरू । ऐबै तिन्हा दुई ना सेठा सैंघै कुणी ज़ादा झ़ुरी केरनी?
\v 43 शमौनै बोलू, मेरै ख्याल ता ज़ुणी रा बोहू कर्जा़ माफ हुआ । यीशुऐ तेइबै बोलू, “तैं ठीक बोलू ।”
\v 44 तेथा ना बाद यीशुऐ तेसा बेटड़ी धिराबै फिरिया शमौना बै बोलू, “एसा बेटड़िऐ ज़े केरू कि तू हेरा सा?” हाँऊ तेरै घौरा आऊ तैं मुंबै ज़ोंघा धोणै री तैंइयै पाणी तक नी धिना, पर एसै बेटड़ियै आपणै औछू सैंघै मेरी ज़ोंघा सिनी केरी होर आपणै च़ोढ़ै सैंघै टुशी ।
\v 45 तैं मुंबै माँकी नी धिनी पर ज़ैबै ना लेइया हाँऊ आऊ सा एसै बेटड़ियै मेरी ज़ोंघा ना मांकी देणी नी छौडी ।
\v 46 तैं मेरै च़ोड़ै ना तेल नी मौऊ, पर एसै बेटड़ियै मेरी ज़ोंघा पैंधै इत्र पाऊ |
\v 47 ऐबै हाँऊ तौभै बोला सा, “एसा बेटड़ी रै पाप ज़े बोहु ती ते माफ़ हुऐ, किबैकि एसै बोहु झ़ुरी केरी, पर ज़ुणी रा थोड़ा माफ़ हुआ तेई झ़ुरी बी थोड़ी केरनी ।”
\v 48 तेथा ना बाद यीशुऐ तेसा बेटड़ी बै बोलू, “तेरै पाप माफ़ हुऐ ।”
\v 49 तैबै ते लोका ज़ुणा यीशु सैंघै रोटी खांदै बेठै दै ती आपणै-आपणै मना ना सोच़दै लागै, “ऐ कुण सा ज़ो पापा बै बी माफ़ केरा सा?”
\v 50 पर यीशुऐ तेसा बेटड़ी बै बोलू, “तैं वशाह केरू तैबै तू बच़ी, परमेश्वरै री शाँति पाईया घौरा बै ज़ा ।”
\c 8
\s यीशु री सेवा केरणु आळी बेटड़ी
\p
\v 1 ऐता ना बाद यीशु शहरा-शहरा ना होर ग्रां -ग्रां ना परमरश्वरै रै राज्य रा प्रचार केरदै लागै, होर ते बारा च़ेलै बी यीशु सैंघै ती ।
\v 2 किच्छ बेटड़ी भी ती ज़े च़ेटू ना होर बीमारी ना ठीक केरी दी ती ते यीशु सैंघै ती होर ते ए सी: मगदला ग्राँ री मरियम ज़ौसा ना यीशुऐ सौत च़ेटू खोलै दै ती,
\v 3 राजा हेरोदेसै रै मुन्शी खुजै री लाड़ी योअन्ना, सुसन्ना होर बोहू सारी बेटड़ी ती | ते आपणी कमाई ना यीशु होर तिन्नेरै चेले री सेवा केरा ती |
\s बेजै बाहणु आळै रा उदाहरण
\p
\v 4 ज़ैबै शहरा-शहरा ना एज़िया लोकै री बोहु भीड़ यीशु हाग्गै कैठा हुई ता यीशुऐ तिन्हाबै एक कैथ दैसी ।
\v 5 “एक बेज़ै बाँहणु आ बेज़ै बाँहदा लागा । बाँहदी घेरै किच्छ़ बेज़ा बौतै रै बौढ़ा ना पौऊ होर लोके री ज़ोंघा हेठै जैखडुआ होर सौ च़िडुऐ च़ुगू ।"
\v 6 किच्छ बेज़ा रड़खड़ी ज़मीना पैंधै पौऊ, सौ बेज़ा निकता पर पांणी नी मिलणै री बज़ह सैंघै ते बुटै शुकै ।
\v 7 किच्छ़ बेज़ा कोन्ड़ै रै झौ़कड़ा मौंझै पौऊ होर झौकड़ बढ़ै होर तिन्है ते बुटै दवाए |
\v 8 किच्छ बेज़ा शोभली ज़मीना ना पौऊ । सौ बेज़ा निकता होर शौऊ गुणा फ़ौल़ आंणू । तुंई न बाद यीशुऐ जोरा सैंघै बोलू, “ज़ुणी आग्गै शुणनै रै कोन सी ते, ठीक ढैंघै शुणा होर तेथा रा पालन केरा ।”
\s कैथा रा मतलब
\p
\v 9 च़ेलै यीशु ना एैसा कैथा रा मतलब पुछू |
\v 10 तैबे यीशुऐ तिन्हा बै जवाब धिना, “तुसाबै परमेश्वरै रै राज्य रै भेदै री सोमझ़ धिनी दी सा पर होरी बै ए कैथा ना दैसीया सा; ताकि ते हेरिया बी नी हेरलै होर शुणीया बी नी सोमझ़लै |
\p
\v 11 एैसा कैथा रा मतलब ऐ सा बेज़ा परमेश्वरा रा वच़न सा |
\v 12 किछ लोका बौतै रै बौढ़ा ना पौऐ दै बेज़ै साही सी । ऐ लोका परमेश्वरा रा वच़न ता शुणा सी पर शैतान एज़ीया तिनरै मना ना तेइ वच़ना बै नेआ सा ताकि तिन्है वचना पांधै बशाह केरिया मुक्ति नी पाई लोड़ी ।
\v 13 किछ लोका रड़खड़ी ज़मीना पैंधै पौऐ दै बेज़ै साही सी, ते परमेश्वरा रा वच़न ता शुणा सी होर वच़ना बै खुशी सैंघै ग्रहण बी केरा सी पर वचन तिनरै मनै री गहराई तक नी पुज़ै री वजहा सैंघै ते थोड़ी देर ता बशाह केरा सी पर ज़ैबै मुश्कला एज़ा सी ता ते तेइ वचना पैंधै बशाह नी रखदै ।
\v 14 किछ लोका तेई झ़ौकड़ा मौंझै पौऐ दे बैज़ै साही सी, ते लोका वच़न ता शुणा सी होर ग्रैहण भी केरा सी पर आगै चैलदै-चैलदै ते चिंता ना, धैन-दौलता ना होर जिन्दगी री मौज़-मस्ती ना फसा सी, होर तेतै री बज़हा सैंघै ते परमेशवरा बै खुश केरना रा कौम नी केरदै ।
\v 15 पर किछ लोका शोभली ज़मीना साही सी ते स़चै होर भलै मनै वच़ना बै शुणिया ग्रहण(धारण) केरा सी होर ते शौ गुणा फौ़ल़ आणनू आए बुटै साही परमेशवरा बै खुश केरना रा कौम केरदै रौहा सी ।
\s दियै रा उदाहरण
\p
\v 16 कोई भी माण्हु दियै पकेईया भाँण्डै लाइया नी खौटदा, होर ना ता तेईबै मांज़ै थालै रख़दा, पर दियै बै पकेईया उथड़ी ज़ैग्हा पैंधै रैखा सी ताकि भीतरै ऐणु आऐ बै पयाशा होला |
\v 17 किबैकि किच्छ़ भी छिपु दा नी ऑथी ज़ुण पयाशैना नी आंणीना, होर ना कोई गुप्त गल़ा सी ज़े प्रगट नी होंणी |
\v 18 ऐबै होशियार रौहात् कि तुसै कौस रीतियै मेरी गैला शुणा सी? किबैकि ज़ुणी हाग्गै सा तेइबै होर भी देणा, होर ज़ुणी हाग्गै नी ऑथी तेइना सौ बी वापस मुंगिणा ज़ुणीबै सौ आपणा बुझा सा ।
\s यीशु री आमा होर भाई
\p
\v 19 एक रोज़ यीशु री आमा होर भाई तिन्हा बै मिलदै आए । पर भीड़ै री वज़हा सैंघै तै तिन्हा आग्गै नैंई पुजी सकै ।
\v 20 तैबै कौसीयै तेइबै बोलू, “तूसरै आमा होर भाई बाहरै खैड़ै सी: ते तूसा सैंघै मिलणा च़ाहा सी ।”
\v 21 तैबै तेइयै ज़बाब धिन्हा, “मेरी आमा होर भाई ता ऐ सी ज़े परमेश्वरा रा वच़न शुणा सी होर तिन्हा पैंधै चैला सी”
\s यीशु आंधी बै शान्त केरा सी
\p
\v 22 एक रोज़ यीशु आपणै च़ेलै सैंघै एकी किश्ति ना च़ैढ़ै होर यीशुऐ च़ेलै बै बोलू, “एज़ा आसा झ़ीला पारा बै ज़ांणा ।” तैबै तिन्है किश्ति खोली होर ते जांदै लागै ।
\v 23 ज़ैबै ते किश्ति च़लांदै लागै ती तैबै यीशु सुतै दै ती । झ़ीला ना औढ़-काठ आऊ होर किश्ति पांणी सैंघै भौरीदी लागी होर तिन्हरी जिन्दगी खतरै ना पौई ।
\v 24 तैबै तिन्है भेटी एज़ीया यीशु बज़ौयै (ज़गायै) होर बोलू, “गुरूजी-गुरूजी आसा बै बच़ात् आसै नाश होंदै लागै दै सी ।” तैबै यीशुऐ औढ़-काठा बै बोलू शाँत हो होर सौ शाँत हुआ
\v 25 तैबै यीशुऐ तिन्हा बै बोलू, “तूसै बशाह किबै नी केरू?” ते डोरै होर हैरान होइया आपु ना बोलदै लागै, “ऐ कुण सा ज़े बागर होर पांणी बै बी आज्ञा(हुकुम) देआ सा होर ते ऐइरी मैना सी ।”
\s यीशु चेटू फैसूदै माहणु बै ठीक केरा सी
\p
\v 26 तैबै ते गिरासेनियै रै तेइ शैहरा ना पुजै जुण गलील झीलै रै पूर्व दिशा ना ती |
\v 27 ज़ैबै यीशु बौढ़ा पैंधै किस्ती ना उतरै ता तिन्हा बै तेई शैहरा रा एक मांण्हु मिलू ज़ुणिबै च़ेटु फैसैदै ती । सौ बौहू रोज़ा ना झीकड़ै(कपड़ै) नीती लांदा होर ना घौरा ना नीती रौंहदा, सौ शमशान घाटा ना रौहा ती ।
\v 28 ज़ैबै तेइयै यीशु हेरू ता स क्रींजा मारदा लागा होर तेइरै सामनै लोमै पौड़िया ज़ोरा सैंघै बोलू, “हे परमप्रधान परमेश्वरै रै बेटै यीशु, मेरा होर तेरा की सबंध सा । हांउ तुसा हाग्गै विनती केरा सा मुँवै कष्ट मता देंदै ।”
\v 29 किबैकि यीशु तेसा बुरी आत्मा बै तेई माण्हु ना फेटै ज़ांणै री आज्ञा देंदै लागै ती किबैकि स बुरी आत्मा तेई मांण्हु बै घैड़ी-घड़ियै आपणै बैशा ना केरा ती । लोका तेइबै शाँगीयै होर बेड़ियै लाइया बोना ती । पर सौ तिन्हा शाँगी होर बेड़ी बै च़ोड़ा ती होर सौ च़ेटु तेइबै एकांत जैग्हा ना भगा ती ।
\v 30 यीशुऐ तेइना पुछू, “तेरा नाँ की सा?” तेइयै बोलू “सेना” किबैकि तेइबै बोहु सारी बुरी आत्मा फैसी दी ती ।
\v 31 तैबै चेटुऐ यीशु बै बोलू, “आसाबै नरकै रै कुण्डा बै ज़ाणै री आज्ञा मता देंदैं ।”
\v 32 तौखै ढौगा ना सुअरा रा एक छुंण्ड च़ौरदा लागा दा ती । च़ेटुऐ यीशु हाग्गै विनती केरी कि आसाबै इन्हा सुअरा बै फ़सणै री आज्ञा दैआत् । यीशुऐ ते च़ेटू सुअरा बै ज़ाणै धिनै |
\v 33 तैबै स च़ेटू तेई मांण्हू ना नीकलीया तिन्हा सुअरा बै फैसू होर सौ पूरा छ़ुण्ड ढौगै भयांऊ झीला बै पौउ होर स खत्म हुआ
\v 34 सुअरा च़ारनू आऐ ऐ सब हेरिया भैगै होर ग्राँ ना होर औरी-पौरियै रै भागा ना ज़ाइया होरी बै बी दैसू ।
\v 35 लोका ऐ सब हेरदै आए होर तिन्है स माण्हु झिकड़ै लाया यीशु री जोंघा हाग्गै स़चेत बेठा दा हेरू होर ते डौरै ।
\v 36 हेरनू आए सैभी लोकै तिन्हा बै दैसू कि ऐ माण्हु कैण्ढै तरहै ठीक हुआ ।
\v 37 तैबै गरसेणी रै औरा-पौरलै सैभी लोकै यीशु आग्गै तौखना फ़ेटै ज़ाणै री तैंइयै विनती केरी । किबैकि तिन्हा बै बड़ी डौर पौई । यीशु झीला ना पार ज़ांणै री तेंइयै किश्ति ना बेठै ।
\v 38 ज़ुणी माण्हु ना यीशुऐ च़ेटू खोलू ती सौ यीशु हाग्गै विनती केरदा लागा, “मुंबै आपू सैंघै एणै दै ।” पर यीशुऐ तेइबै विदा केरिया बोलू;
\v 39 “तू आपणै घौराबै ज़ा होर लोका बै दैस कि परमेश्वरै तेरी तैंइयै कैंण्ढा अदभुत कोम केरूदा सा ।” सौ माण्हु ग्रां ना ज़ाइया सैभी लोका बै दैसदा लागा कि यीशुऐ मेरी तैंइयै कांण्ढै बड़ै-बड़ै कोम केरै ।
\s यीशु याईरै री मुँईदी बेटी होर एक बीमार बेटड़ी बै ठीक केरा सा
\p
\v 40 यीशु ज़ैबै वापस आऐ ता लोकै तिन्हरा स्वागत केरू होर खुशी-खुशी तिन्हा सैंघै मिलै, किबैकि ते बड़ी बेसब्री सैंघै तिन्हरा इंतज़ार केरदै लागै दै ती |
\v 41 तैबै याईर नाँ रा एक माण्हु यीशु हाग्गै आऊ ज़े कि धर्म सभा घौरा रा मुखिया ती स यीशु री ज़ोंघा पैंधै पौऊ होर विनती केरदा लागा कि मेरै घौराबै च़ौला ।
\v 42 किबैकि मेरी ऐकै बेटी सा ज़ो बारा बौर्षै री सा होर स मौरनू आई सा । ज़ैबै यीशु ज़ांदै लागै दै ती तैबै बौहु सारै लोका तिन्हा सैंघै ती ।
\v 43 तौखै एक बेटड़ी ती ज़ुणीबै बारा बौर्षा ना लोहु बैंहणै री बीमारी ती, होर तेसै आपणी सारी कमाई लाज़ी ना खर्च केरी ती । तैबै बी सौ ठीक नी हुई |
\v 44 तेसै पीछ़ै ना एज़ीया यीशुरा कुरता छूंगू होर तेसरा लोहु बैंहणा एकदम बंद हुआ |
\v 45 तैबै यीशुऐ बोलू, “हाँऊ कुणीयै छुंगू?” ज़ैबै सब लोका शुणीया मुकरदै लागै, तैबै पतरसै होर तेइरै सैंघीयै बोलू, “ओ स्वामी, बोहू भीड़ै रै कारण लोका तुसावै छुंगदै लागै सी ।”
\v 46 पर यीशुऐ बोलू, “कौसीयै हांउ छुंगू सा, किबैकि मुंबै पता च़ैलू होर मुं ना सामर्थ निकती ।”
\v 47 ज़ैबै तेसै बेटड़ीऐ हेरू की हाँऊ छ़ुपी नी सकदी स डौरी होर कोमदै-कौमदै यीशु री ज़ोंघा पैंधै पौई । तैबै तेसै सैभी लोका सामनै दैसू,तेसै कुणी बज़हा सैंघै ते छूंगै होर सौ कांण्डै बीमारी ना एकदम ठीक हुई |
\v 48 यीशुऐ तेसाबै बोलू,"बेटी तेरै बशाहै तू ठीक केरी, शोभली तैरहै घौराबै जा ।
\v 49 ज़ैबै यीशु ऐण्ढा बोलदै लागै ती तैबै कौसीयै सभा घौरा रै मुख्यै रै औखा ना ऐज़ीया बोलू, "तेरी बेटी मुँईदी सा, ऐबै गुरू बै कष्ट मता देंदै ।"
\v 50 पर ज़ैबै यीशुऐ ऐ शुणू ता तिन्हाबै ज़बाब धिना, "बिल्कुल मत डौरदा, बशाह रख ता तेसा ठीक होंणा ।"
\v 51 ज़ैबै ते तेई घौरा बै पुजै ता यीशुऐ पतरस, यूहन्ना, याकूब होर तेसा शोहरी रै आमा-बापू छ़ौड़िया होर कोई आपु सैंघै भीतरै नीं ऐंणै धिनैं ।
\v 52 सैबै लोका तेसरी तैंइयै रौंदै लागै ती, पर यीशुऐ तिन्हा बै बोलू, "रोंदै मता; सौ मूंइदी नी ऑथी, पर सोंदी लागी सा ।"
\v 53 ते जांणा ती की,ऐ मुँइदी सा यीशु रा मज़ाक उड़ांदै लागै ।
\v 54 पर यीशुऐ तेसरा हौथ ढौकिया बोलू, "हे बेटी उठ ।"
\v 55 तैबै सौ ज़िन्दी हुई, होर सौ एकदम खैड़ी हुई, तैबै यीशुऐ तिन्हा बै बोलू ऐसा बै किच्छ खांणै बै दैआत ।
\v 56 तेसरै आमा-बापू हैरान हुऐ, पर यीशुऐ तिन्हा बै आदेश धिना ज़े किच्छ औखै हुआ सा कोसीबै हेरेइत दैसदै । |
\c 9
\s यीशु आपणै बारा चेलै बै भेजा सी
\p
\v 1 एक रोज़ यीशुऐ आपणै बारा च़ेलै शाधै होर तिन्हा बै सब च़ेटू होर हर किस्मै री बिमारी बै दूर केरनै री शक्ति होर हक धिना ।
\v 2 तैबै ना बाद यीशुऐ ते परमेश्वरै रै बारै ना प्रचार केरदै होर बीमारा बै ठीक केरदै भेज़ै ।
\v 3 तिन्हाबै भेज़दी घेरै यीशुऐ तिन्हा बै बोलू, “बौतै री तैंइऐ किछ़ मतेइत् नेंदै, ना शोठा, ना रोटी, ना झोआ ना ढैबुऐ होर ना दुई-दुई कुरतै ।
\v 4 ज़ुणी बी घौरा बै तुसै जा़लै, जाँ ढौई तुसै तेई ग्राँ ना प्रचार केरलै ता तेही घौरा ना रौहीत् ।
\v 5 ज़ुँणी ग्राँ ना लोका तुसाबै ग्रहण नी केरलै ता, तेई ग्राँ न निकल्दी घैरै आपणी जौंघै रै धुड़ै बै ठुड़केइत् ताकि सौ धुडा़ तिन्हाबै च़िताऊणी देला कि परमेश्वरा तिन्हाबै सज़ा देणी ।
\v 6 तैबै तिन्है च़ेलै ग्राँ-ग्राँ ना जाइया परमेश्वरै रै राज्य रै बारै ना दसू होर कई बीमार लोका तिन्हरी बिमारी ना ठीक केरै ।
\s राजै हेरेदेसै री परेशानी
\p
\v 7 गलील ज़िल्लै रै राजा़ हेरोदेसै जैबै यीशु रै इन्हा सैभी कोमै रै बारै ना शुणू ता स ड़ौरू, किबै कि किछ़ लौकै बोलू कि बपतिस्मै देणू आल़ा यहून्ना मूँऐंदै ना ज़िन्दा हुआ सा ।
\v 8 किछ़ होरी लोकै बोलू, भविष्यवक्ता एलिय्याह हेरूआ सा, किछ़ होरी लौकै बोलू, कि पराणै भविष्यवक्ता ना कोई ज़िन्दा हुआ सा ।
\v 9 पर हेरोदेस राज़ै बोलू, यहुन्नै री ता मैं मुँडी द्याई ती काटणै, ऐबै ऐ कुण सा, जुणी रै बारै ना हाँऊ ऐण्ढी गैल्ला शुणदा लागा सा । होर हेरोदेस तेई बै हेरना चाहा ती ।
\s यीशुये पौंज हजार माहणु न रोटी ख्याई
\p
\v 10 तैबै ते बारा च़ेलै वापस आए होर ज़े किछ़ तिन्है केरू ती, सौ यीशु बै दैसू होर ते यीशुऐ लग केरिया बैतसैदा शहरा बै नेऐ ।
\v 11 पर ऐ ज़ाणिया लोकै री भीड़ यीशु पिछ़ै हुई होर यीशु खुशी-खुशी तिन्हा सैंघै मिलै, होर तिन्हा बै परमेश्वरै रै राज्य रै बारै ना दसदै लागै होर ज़ो ठीक होणा चा़हा ती ते ठीक केरै ।
\v 12 ज़ैबै ध्याड़ा ओऊड़दा लागा ता ते बारा च़ेलै आयै होर यीशु बै बोलु, “गुरू जी, लोकै री भीड़ा बै बिदा केरात् ताकि ए औरैलै-पौरैलै ग्राँ ना ज़ाइया आपणै खाणै होर रौहणै रा इंतजा़म केरलै, किबैकि आसै औखै सुनसान ज़गा न सी ।”
\v 13 तैबै यीशुऐ तिन्हा बै बोलू, “तुसै इन्हरै खाणै रा इँतजा़म केरा । चेलै बोलू, “आसा आग्गै पौंज़ रोटी होर दूई मैच् छ़ी केल्ही सी ।” अगर आसै ज़ाइया इन्हा सैभि बै रोटी लेइया आणलै ता होई सका सा, पर ए लोका ता लगभग पौंज़ हज़ार मर्द सी ।
\v 14 तैबै यीशुऐ आपणै चेलै बै बोलू, “इन्हा बै पजा़ह-पजा़ह री गिढ़ी ना बशात् ।
\v 15 तिन्है ते सारै माणहु गिढ़ी न बशाऐ ।
\v 16 तैबै यीशुऐ ते पौंज़ रोटी होर दुई मौछ़ी मुँगी होर सर्गा धिरावै हेरीया धन्यवाद केरू होर रोटी चोड़ी-चोड़िया चेलै बै देंदै लागै होर चेलै लोका बै गिढ़ी ना बोंडदै लागै ।
\v 17 तैबै सभै लोका रोटी खाइया रौज़ै होर चेलै बच़ी दी रोटी री बारा टोकरी भौरिया च़ैकी ।
\s पतरस यीशु बै मसीह मना सा
\p
\v 18 ज़ैबै यीशु एकान्त ज़ैगा ना प्रार्थना केरदै लागै दै ती होर तिन्हरै चेलै भी सैंघै ती ता यीशुऐ तिन्हा ना पुछ़ू, “मुँबै लोका की बोला सी?”
\v 19 तिन्है जवाब घिना, “यहुन्ना बपतिस्मा देणू आला़ होर कोई बोला सी ‘एलिय्याह, होर किछ़ बोला सी कोई पराणै भविष्यवक्ता ना ज़िन्दा हुआ सा ।”
\v 20 यीशुऐ तिन्हा बै बोलू, “पर तुसै मुँबै की बोला सी?” पतरसै जवाब धिना, “तुसै परमेश्वरै रै मसीह सी ।”
\v 21 तैबै यीशुऐ तिन्हा बै बोलू, “ध्यान डाहीत् एसा गल्ला कौसी बै हेरेइत दसदै ।”
\s यीशु आपणै मौरने होर जिन्दे होणै रै बारै न भविश्यवाणी केरा सा
\p
\v 22 तैबै यीशुऐ बोलू, “माणहु रै बेटै री तैंइयै यानिकी मेरी तैइयैं ऐ ज़रूरी सा कि हाँऊ दु:ख च़ेकनू होर बजुर्ग, महापुजा़री, होर धर्मविधि सिखाणू आल़ै मँबै नीच समझिया मारलै होर हाँऊ त्रीज़ै ध्याड़ी ज़िंदा होनू ।”
\s यीशु पीछे ओंढणै रा मतलब
\p
\v 23 तैबै यीशुऐ सैभी बै बोलू, “अगर कोई मेरा चेला बणना चा़हा सा सौ आपणा नाँह केरला होर हर रोज़ आपणा क्रूस च़ैकिया आपणै दु:ख सौहणै री तैइयैं त्यार रौहला ।”
\v 24 किबैकि ज़ुण आपणी जा़न बचा़णा चा़हला तेई स गँवाणी, पर ज़ुण मेरी तैंइयै आपणी जान गवाला ता तेई स बचा़णी । "
\v 25 ऐसा गल्ला रा की फायदा कि माणहु सारी दुनिया बै प्राप्त केरला होर आपणी जा़न गँवाला?"
\v 26 ज़ुण माण्हु मूँ ना होर मेरी गल्ला ना शर्मिया सा, ता माण्हु रा बेटा यानिकी हाँऊ ज़ैबै बी आपणी होर आपणै बापू री होर पवित्र स्वर्गदुतै री महिमा ना ऐनु ता मूँ बी तेई माण्हु ना शर्मिणा ।
\v 27 हाँऊ तुसाबै सच़ बोला सा, ज़े औखै खड़ै सी, तिन्हा मौंझ़ै किछ़ एण्ढै सी जो परमेश्वरे रै राज्य हैरनै ना पहले नी मौरना ।'
\s यीशुरा दिव्य रूप
\p
\v 28 यीशु री इन्हा गल्लै रै औठ रोजा़ बाद यीशु, पतरस याकूब होर यहुन्ना सैंघै प्रार्थना केरदै एकी ढौगा पैंधै नौठै ।
\v 29 ज़ैब यीशु प्रार्थना केरदै लागै ती ता तिनरा रूप बदलुआ होर झिकड़ै शेतै होइया च़मकदै लागै ।
\v 30 होर च़ानक मूसा होर एलिय्याह दुई माण्हु तौखै तिन्हा सैंघै गल्ला केरदै लागै ती ।
\v 31 ते दूऐ आपणि पूरी शक्ति सैंघै हेरूऐ होर यीशु रै मौरनै रै बारै ना चर्चा केरदै लागै दै ती, ज़े यरूशलेम शैहरा ना होणु आई ती ।
\v 32 तेई बौक्तै पतरस होर तेइरै सैंघी नींजा़ ना ती पर ज़ैबै ते पुरी तरहा विउदै ता तिन्है यीशु री महिमा तिन्हा दुई माण्हु सैंघै हेरी ज़ो तेई सैंघै खड़ै ती ।
\v 33 ज़ैबै मूसा होर एलिय्याह यीशु हाग्गै न ज़ान्दै लागै ता पतरसै बोलू, “हे स्वामी, आसरा औखै रौहणा केतरा शोभला सा: आसा वै ज़ाजत दैआ कि आसा औखै त्रा वेदी बणाणी, एक तुसरी तैंइयै, एक मूसा बै होर एक एलिय्याह री तैंइयै ।” सौ नी ती ज़ाणदा कि स की बोलदा लागा सा ।
\v 34 पतरस आज़ी बोलदा लागा ती कि ते एकी बादलै घेरै होर ते ड़ौरदै लागै ।
\v 35 तैबे बादाला मुँझै ना ऐ आकाशवाणी हुई, “ऐ मेरा प्यारा बेटा सा, तुसै एईरी शुणा, किबै कि ऐ मैं चुनूदा सा ।”
\v 36 एसा आवाज़ होणै न बाद यीशु केल्हा ती, च़ेलै चुप रौहै, होर ज़े किछ़ तिन्है हेरू ती सौ तिन्नै तिन्हा धियाड़ै न कौसी बै नी दैसू ।
\s यीशु चेटू फैसु दै शोहरु बै ठीक केरा सा
\p
\v 37 दुज़ै ध्याड़ी ज़ैबै यीशु ढौगा पैंधै ना भ्याऊँ आऐ ता लोकै री एक बोहू बड़ी भीड़ तिन्हा सैंघै मिली ।
\v 38 तब भीड़ा मुँझ़ै न एकी माणहुऐ ज़ोरा सैंघै बोलू, ओ गुरू जी, हाँऊ तुसा हाग्गै विनती केरा सा, ज़ी बाँण केरिया मेरै बेटै पैंधै दया केरा किबै कि स मेरा, केल्हा बेटा सा ।
\v 39 तेइबै एक च़ेटू री आत्मा ढौका सा होर स एकदम क्रींजा मारा सा । स च़ेटू री आत्मा तेईबै एतरा मरोडा़ सा कि तेई रै मुँहा न शेफ भौरिया सा होर स बड़ी मुशकिला सैंघै तेईबै छ़ौड़ा सा ।
\v 40 मैं तुसरै च़ेलै आग्गै विनती केरी ती कि ते तेई च़ेटू बै खोललै पर ते खौली नी सकै ।
\v 41 यीशुऐ ज़वाब धिना, “हे बशाह नी केरनू आळै होर हठी लोको, मूँ कदी तक तुसा सैंघै रौहणा होर तुसरी सौहणी?' आपणै बेटे वे औखै आण ।”
\v 42 सौ शौहरू ऐंदा लागा ती कि च़ेटूऐ स मरोडू होर छाटू पर यीशुऐ च़ेटु री आत्मा झिड़की होर स शोहरू ठीक केरिया तेईरै बापू रै हवालै केरू ।
\v 43 तैबै सैबै लोका परमेश्वरै री महाशक्ति न हैरान हुऐ ।
\s मौऊती रै बारे न यीशु दबारा भविश्यवाणी केरा सा
\p पर ज़ैबै यीशु रै इन्हा कोमा ना सारै लोका हैरान ती ता यीशुऐ आपणै च़ेलै बै बोलू:
\v 44 तुसै इन्हा गल्ला पैंधै ध्यान दैआत्, “किबैकि माणहु रा बेटा यानिकी हाँऊ माणहु रै हौथै ढौकिणू आ सा ।”
\v 45 पर ए गल्ला च़ेले नी सोमझी़ किबैकि परमेश्वरै ए गल्ला तिन्हा ना गुप्त रखी होर च़ेलै यीशु ना पुछ़णै बै ड़ौरा ती ।
\s सेभी न बडा कुण सा?
\p
\v 46 तैबै च़ेलै एसा गल्ला पैंधै बहस केरदै लागै कि सैभी ना बड़ा कुण सा?
\v 47 यीशु तिन्हरी मनै री गल जाणी होर एक शोहरू आपू आग्गै खड़ा केरू ।
\v 48 तैबै यीशुऐ आपणै च़ेलै बै बोलू, ज़ुण एई शौहरू बै मेरै नाँ ना ग्रहण केरा सा सौ मुँबै ग्रहण केरा सा होर ज़ुँण मुँबै ग्रहण केरा सा सौ जुणियैं हाँऊ भेज़ू सा तेईबै ग्रहण केरा सा । तुसा मुँझ़ै जु़ण सैभी ना होछा़ सा सौ सैभी न बड़ा सा ।
\s जे बरोधा न नेई,सौ पक्षा न सा
\p
\v 49 तैबै युहन्नै यीशु बै बोलू, “स्वामी; आसै एक माण्हु तेरै नाँ ना चेटू खोलदा हेरू । आसै तेइबै नाँह केरू किबैकि स आसरी मण्डली रा नी ऑथी ।”
\v 50 पर यीशुऐ बोलू, “तेई बै नाँह मता केरदै, किबैकि ज़ुण तुसरा बरोधी नी ऑथी सौ तुसा सैंघै सा ।”
\v 51 ज़ैबै यीशु रै स्वर्गा बै ज़ाणै रा बौक्त नेड़ आऊ ता तिन्है यरूशलेमा बै जा़णै रा पक्का फैसला केरू ।
\v 52 यीशुऐ आपू ना आगै किछ़ माण्हु सामरी रै ग्राँ बै ज़गहा त्यार केरदै भेज़ै ।
\v 53 पर तेई ग्राँ रै लोकै यीशु तौखै रूकणै नी धिनैं
\v 54 एसा गल्ल हेरिया यीशु रै च़ेलै याकूब होर यहुन्नै बोलू, “गुरू जी, कि तुसै चाहा सी कि आसै हुकुम देइया सर्गा न औग शढ़ाइया इन्हा बै फुकलै?”
\v 55 पर यीशुऐ तिन्हा धिराबै बै फिरिया बोलू, “तुसै नी ज़ाणदै कि तुसै कैण्ढी आत्मै रै सी, किबैकि माण्हु रा बेटा लोकै रै प्राणा बै नाश कैरदा नी आऊदा, बल्कि बचा़णै री तैंइयै आऊ सा ।”
\v 56 तैबै ते कौसी होरी ग्राँ बै नौठै ।
\s यीशु रै चेले बैणनै री कीमत
\p
\v 57 ज़बै ते बौतै आघै ज़ाँदै लागै दै ती ता कौसिऐ यीशु बै बोलू, “तूसै ज़ौखै-ज़ौखै जा़लै, मूँ तुसा पिछ़ै-पिछ़ै एणा ।”
\v 58 यीशुऐ तेइबै बोलू, “गीदड़ होर च़िडू-च़ाकरू री भी रौहणै री ज़ैगा होआ सा, पर माण्हु रै बेटै आग्गै मुण्डी छुपाणै बै भी ज़गहा नी ऑथी ।”
\v 59 यीशुऐ दुज़ै माण्हु बै बोलू, “मूँ पिछ़ै एज़ होर मेरा चेला बैंण । सौ राज़ी हुआ, होर यीशु बै बोलू, “गुरू जी, मुँबै पैहलै जा़णै दैआत् कि हाँऊ आपणै बापू बै पौथिया एनू ।”
\v 60 यीशुऐ तेइबै बोलू, “तिन्हा लोका बै मुरदै पौथणै दै ज़ुणा परमेश्वरै री नज़री ना मँऐ सी । पर तू ज़ाइया परमेश्वरै रै राज्य रै बारै ना लोका बै दैस ।”
\v 61 एकी होरी माण्हुऐ यीशु बै बोलू, ‘प्रभु जी, मुँ तुसा पिछ़ै एणा होर तुसरै च़ेलै बैणना पर पहलै मुँबै आपणै परिवारा ना विदा लेणै दैआ ।”
\v 62 यीशुऐ तेइबै बोलू, “जुण माणहु हौआ पैंधै हौथ रखिया पिछ़ै हेरा सा सौ परमेश्वरै रै राज्य रै लायक नी ऑथी ।”
\c 10
\s यीशु आपणै सत्तर चेलै बै भेजा सी
\p
\v 1 एता न बाद यीशुऐ सत्तर होर माणहु चुनै होर ज़ुणी-ज़ुणी ज़ैग्हा बै यीशु आपु ज़ाणू आळै ती तिन्हा ज़ैग्हा बै ते दुई-दुई केरिया आपु ना आगै-आगै भेज़ै ।
\v 2 यीशुऐ तिन्हा बै बोलू, “पौकी दी फसल ता बोहू सा पर काटणू आऐ मज़दूर थोड़ै सी, ऐबै छेतै रै मालका आग्गै विनती केरा कि सौ आपणी फसल काटणै री तैंइयैं मज़दूर भेज़ला ।
\v 3 ऐबै ज़ाआत् पर याद रखा, कि हाँऊ तुसाबै भेड़ियै रै बिच़ा ना भेड़ा साही भेज़ा सा ।
\v 4 तुसै ज़ांदी घेरै आपु सैंघै ना ढैबुऐ, ना झोआ किछ़ मतेईत पांदै औखै तक कि बूटै री बी दुई ज़ोड़ी मतेईत पांदै । बौता न ज़ांदी घेरै कौसी बै नमस्तै हेरेईत केरदै ।
\v 5 जुणी बी घौरा बै तुसै ज़ालै ता सैभीना पहलै बोलेइत, एई घौरै रै लोका पैंधै परमेश्वरै री शान्ति लोड़ी बैंणी रौही ।
\v 6 तेई घौरा ना अगर परमेश्वरै री शान्ति पाणै लायक कोई माण्हु होला ता शान्ति तेई पेंन्धै ठैहरनी नैंई ता स शान्ति तुसा आग्गै वापस एणी ।
\v 7 होर तेही घौरा ना रौहीत । ज़े किछ़ बी तुसा बै देलै तेई खाईत् । किबैकि मज़दूरा बै तेइरी मज़दूरी मिलणी ज़रूरी सा ।
\v 8 ज़ुणी भी शैहरा बै तुसै जालै होर तौखलै लोका तुसरा स्वागत केरलै ता ज़े किछ़ बी ते तुसा सामनै खाणै री तैंइयै रखलै ता तुसै तेई खाईत् ।
\v 9 तौखै ज़े बिमार माण्हु होलै तिन्हा बै ठीक केरेइत् होर तिन्हाबै बोलेइत्, परमेश्वरा रा राज्य तुसा आग्गै पुजू सा ।
\v 10 पर ज़ुणी शहरै रै लोका तुसा बै ग्रैहण नी केरलै ता तेई शहरै रै बज़ारा ना ज़ाइया बोलेइत्,
\v 11 आसरी ज़ोंघा ना तुसरै शहरा रा ज़े धूड़ा लागा सा आसै तेइबै ठुड़का सी पर तैबै बी तुसै ज़ाणी लेआ कि परमेश्वरा रा राज्य तुसा सामनै सा ।
\v 12 हाँऊ तुसा बै बोला सा कि न्याय रै रोज़ा ना परमेश्वरा सदोम शहरा बै ज़े सज़ा देणी तेथा ना बी ज़ादा सज़ा परमेश्वरा एई शहरै रै लोका बै देणी ।
\s बशाह नी केरणु आळै बै चिताऊणी
\p
\v 13 हे, खुराज़ीन होर बैतसैदा न रौहनु आल़ै लोको तुसाबै भयानक सज़ा मिलणु आई सा किबैकि ज़े च़मत्कार मैं तुसा बिच़ा ना केरै ते चमत्कार अगर मैं तूर होर सिदोना ना केरै होंदै ता ते लोका कबकै टाटै लाइया खौटुइया होर आपू पैंधै छ़ार मौइया आपणै पापा बै छ़ौड़दै ।
\v 14 पर न्याय रै रोज़ा ना परमेश्वर तूर होर सिदोनै रै लोका बै ज़े सज़ा देणी तेथा ना बी ज़ादा सज़ा परमेश्वरा तुसा बै देणी ।
\v 15 हे कफरनहूमा ना रौहणू आऐ लोको तुसा कि सर्गा ढौई उथड़ै केरिना? तुसा ता नरका ढौई निश्टै केरिना ।
\v 16 ज़ुण बी तुसरी गल्ला बै शुणा सा, सौ मेरी गल्ला बै शुणा सा होर ज़ुण बी तुसाबै तुच्छ ज़ाणा सा, सौ मुंबै तुच्छ ज़ाणा सा, होर ज़ुण मुंबै तुच्छ ज़ाणा सा, सौ मेरै भेज़णु आऐ बै तुच्छ ज़ाणा सा ।”
\s यीशु रै सत्तर चेले वापस एजा सी
\p
\v 17 ते सत्तर माणहु खुशी मनांदै-मनांदै वापस आऐ होर बोलदै लागै, “ओ प्रभु जी, ज़ैबै आसै तुसरा नाँ लेआ ती ता च़ेटू बी आसरी मैनी |
\v 18 तैबै यीशुऐ तिन्हा बोलू, “मैं ता शैतान स्वर्गा ना औळदा हेरू ।”
\v 19 शुणा, मैं तुसाबै शैतानै री सारी शक्ति पैंधै हक धिना सा; कि तुसा बिच्च़ु होर की़ड़ै आपणी जोंघै लाइया दबाणै होर कौसी च़ीज़ै लाइया तुसरा किछ़ नुक्सान नी होणा ।
\v 20 बुरी आत्मा तुसरै हुक्मा बै मना सी एसा गल्ला न तुसै खुश मता होंदै, “तुसै एसा गल्ला ना खुश होआ कि तुसरै नाँ स्वर्गा ना लिखुऐ सी ।”
\s यीशु खुश होआ सी
\p
\v 21 तेई बौक्तै यीशु आत्मा न भौरूईया खुश हुऐ होर बोलू, “ओ बापू ज़ी स्वर्ग होर धौरती रै प्रभु; हाँऊ तुसरा धन्यवाद केरा सा, कि तुसै ऐ गैल्ला समझ़दार होर ज्ञानी माहणू ना छुपाईया रैखी, होर शोहरू पैंधै प्रगट केरी, किबैकि तुसा बै ऐ शोभला लागा ।”
\v 22 मेरै बापुऐ इन्हा सारी गैल्ला रा अधिकार मुँबै धिना सा । एसा गल्ला बै कोई नी ज़ाणदा कि बापु कुण सा, सिर्फ बेटा ज़ाणा सा होर एसा गैल्ला बै बी कोई नी ज़ाणदा कि बेटा कुण सा सिर्फ बापु ज़ाणा सा । बेटा ज़ुणी पैंधै बापु बै प्रगट केरना च़ाहला केरी सका सा ।
\v 23 ज़ैबै यीशु रै च़ेलै तेई सैंघै ती ता यीशुऐ च़ेलै धिराबै फिरिया बोलू, “धन्य सी ते औछी,ज़े इन्हा गल्ला बै हेरा सी ज़ुणीबै तुसै हेरा सी ।
\v 24 किबैकि हाँऊ तुसा बै बोला सा, “बोहू भविष्यवक्तै होर राज़ै ए गैल्ला हेरनी चाही, ज़े तुसै हेरी पर ते हेरी नी सकै, होर शुणनी चाही पर शुणी नी सकै ।
\s शोभला पड़ेशी
\p
\v 25 एक रोज़ पवित्र शास्त्रै रै नियम सिखाणू आला़ एक अनुभवी माण्हु यीशु री जाँच केरनै री तैंइयै खड़ा हुआ होर बोलू, “गुरू जी अमर होंणै री तैंईयै हाँऊ की केरनु?”
\v 26 यीशुऐ तेई पँड़ता बै बोलू, “पवित्र शास्त्रा ना की लिखू दा सा? तुसै तेइवै काँण्ढै पौढ़ा सी?”
\v 27 पँड़तै जवाब धिना, “पवित्र शास्त्रा ना ए लिखू सा तूसै आपणै प्रभु परमेश्वरा बै पूरै मैना सैंघै, आपणै सारै प्राण, आपणी सारी शक्ति होर आपणी सारी बुद्धी सैंघै झ़ुरी केरा होर आपणै पड़ेशी बै आपु साही झ़ुरी केरा ।
\v 28 यीशुऐ तेई पँड़ता बै बोलू, “तुसै ठीक बोलू, ऐण्ढा केरलै ता तुसा सदा ज़िंदै रौहणा ।”
\v 29 पर तेई पँडितै आपणै-आपु बै धर्मी सोच़िया यीशु ना पुछू, “मेरा पड़ेशी कुण सा |
\v 30 यीशुऐ ऐ उदाहरण बोलिया तेईबै जवाब धिना, “एक यहुदी माण्हु यरूशलेम शैहरा ना यरिहो शैहरा बै ज़ाँन्दा लागा ती । बौता ना डाकूऐ तेई पैंधै हमला केरू । तिन्है तेइरै झीकड़ै खोलै होर सौ मारी कुटिया, नँगा केरिया तेइबै अधमुँऐ छौड़िया तौखै ना भैगै ।
\v 31 तैबै एक यहूदी पुजारी तेसा बौतै आऊ । ज़ैबै तेइऐ सौ डाकुऐ मारूदा माणहु हेरू ता सौ बौता ना दुज़ी धिरिऐ मुड़िया भैगू ।
\v 32 थोड़ी देरी बाद यरूशलेम मन्दिरा ना कौम केरनू आ एक लेवी तेसा बौतै आऊ होर सौ बी तेई हेरिया तेसा बौता ना आगै बै भैगू ।
\v 33 किछ़ देरी बाद सामरी ज़िल्लै रा एक माणहु तेसा बौतै आऊ । ज़ैबै तेइयै डाकुऐ मारूदा स माणहु हेरू ता तेइबै तेई पैंधै दैया आई ।
\v 34 तेई सामरी माणहुऐ तेइ मारूदै माणहु हागै जाइया दाखरसा सैंघै तेइरै ज़ख्म धोऐ होर पट्टी बोनी । तैबै तेई सामरिऐ सौ आपणै घोड़ै पैंधै बशाईया एकी सराय बै नेऊ होर तेइरी सेवा केरी ।
\v 35 दुजै रोज़ै तेई सामरियै सराय रै मालका बै दूई चांदी रै सिक्कै धिनै होर बोलू, एइरी सेवा-टहल केरेई ज़े किछ़ तेरा होर खर्च़ा होला हाँऊ तौभै वापस एज़िया देनू |
\v 36 तुसरी सोमझ़ै रै मुताबिक डाकुऐ मारूदै माण्हु सैंघै तिन्हा त्राइ ना कुणिऐ शोभलै पड़ेशी रा फर्ज़ निभाऊ?
\v 37 पँडतै बोलू, “ज़ुणियै तेई पैंधै दैया केरी ।” यीशुऐ तेई पँडता बै बोलू, “तुसै बी ज़ाइया ऐण्ढा ऐ केरा ।”
\s यीशु मार्था होर मरीयमै रै घोरा न
\p
\v 38 यीशु होर तिन्हरै च़ेलै सफर केरदै- केरदै यरूशलेमै रै एकी ग्राँ बै नौठै । तेई ग्राँ री मार्था नाँ री एकी बेटड़िऐ आपणै घौराना तिनरा स्वगत केरू ।
\v 39 तेसरी एक बैंहण बी ती ज़ुणीरा नाँ मरियम ती । सौ यीशु री ज़ोंघा आग्गै बेशिया तिन्हरै वचन शुणदी लागी ।
\v 40 पर मार्था खाणा बणादी लागी रौही । स यीशु हाग्गै एज़िया बोलदी लागी, “ओ प्रभु, मेरी बैंहणिऐ सारा कौम मूँ हागै छ़ौड़ू सा, कि तुसाबै मेरी किछ बी फिकर नी आथी?” एसाबै मेरी मज़ती केरनै री तैँइयै बोलात् ।
\v 41 यीशुऐ मार्था बै बोलू, “मार्था ओ मार्था तू बोहू सारी गल्लै री तैंइयै फिक्रिया सा होर परैशान होआ सा ।”
\v 42 पर एक गल सच़ सा मरियमै ता सौ शोभला भाग चुनू सा तेतै री तेंइयै तेसाबै ज़े आर्शीवाद मिलणा तेइबै कोई बी एसा ना नी छिनी सकदा ।”
\c 11
\s यीशु आपणै चेलै बै प्रार्थना केरना सिखा सा
\p
\v 1 एक रोज़ यीशु कौसी ज़ैग्हा ना प्रार्थना केरदै लागै ती । ज़ैबै यीशुऐ प्रार्थना केरी ता तिन्हरै च़ेलै ना एकीयै यीशु बै बोलू, “प्रभु जी ज़ैण्ढै युहन्नै आपणै च़ेलै बै प्रार्थना केरनी सिखाई तैंढै तुसै बी आसाबै प्रार्थना केरना सिखात् ।
\v 2 यीशुऐ च़ेलै बै बोलू, “तुसै प्रार्थना ऐण्ढै तरहै केरीत्, “ओ बापू ज़ी, तुसरा नाँ पवित्र मैनुआ लोड़ी, तुसरा राज्य आऊ लोड़ी ।
\v 3 आसरी ज़रूरती री हर रोज़की रोटी आसा बै देंदै रौहात् ।
\v 4 होर आसरै पापा बै माफ केरात, किबैकि आसै बी आसरै खिलाफ पाप केरनू आए बै माफ केरा सी । आसा बै परीक्षा ना मता पाँदै ।
\s प्रार्थना रै बारे न यीशु री शिक्षा
\p
\v 5 तैबै यीशुऐ च़ेलै बै बोलू, “मैना कि तुसरा एक सैंघी सा होर तुसै औधी रातियै तेइरै घौरा ज़ाइया बोला सी, ओ सैंघी मुंबै त्रा रोटी उधार दै ।
\v 6 किबैकि सफर केरदै-केरदै मेरा एक होर सैंघी मेरै घौराबै आऊ दा सा, होर मूँ आग्गै तेइबै देणै बै किछ़ बी नी ऑथी ।
\v 7 होर सौ सैंघी भीतरा ना बोलला, “मुँबै परेशान मत केरदा, ऐबै दरवाज़ा बन्द सा होर मेरै शोहरू मूँ सैंघै साथरै ना सी । ऐबै हाँऊ उठिया तौभै किछ़ बी नी देई सकदा ।
\v 8 हाँऊ तुसाबै बोला सा, “तेइरा सैंघी होणै रै कारण तेई उठिया शायद तुसाबै नीती देंणा, पर तुसरै शर्म छौड़िया मुंगणै री वजह ना तेई ज़रूर उठिया तुसरी ज़रूरतै रै मुताबिक तुसाबै देंणा ।”
\v 9 हाँऊ तुसाबै बोला सा, “ परमेश्वरा ना मुँगदै रौहात् तेई तुसाबै देणा, आशा लाइया तोपलै ता तुसाबै मिलणा, खटखटालै ता परमेश्वरा तुसरी तेंइयै दुआर खोलणा ।”
\v 10 किबैकि परमेश्वरा ना ज़ुण मुँगदा रौहा सा तेइबै मिला सा ज़ुण आशा लाइया तोपदा रौहा सा तेइबै मिला सा ज़ुण खटखटाँदा रौहा सा परमेश्वर तेइरी तैंइयै दुआर खोला सा ।
\v 11 तुसा मोंझ़ै ऐण्ढा कुण बापू सा, कि ज़ैबै तेइरा बेटा रोटी मुँगला ता पाथर देला, मौछ़ी मुँगला ता कीड़ा देला?
\v 12 होर आंण्डै मुँगला ता तेइबै बिच्च़ू देला?
\v 13 ज़ैबै तुसै बुरै होइया बी आपणै शोहरू बै शोभली च़ीज़ा देणा ज़ाणा सी ता तुसरा स्वर्गा रा बापू आपणै मुँगणु आए बै पवित्र आत्मा किबै नी देणी?
\s यीशु री शिक्षा
\p
\v 14 एक बार यीशुऐ एकी माण्हु ना नँढा च़ेटू खोलू ज़ुणियै स गुंगा बणाउ ती । ज़ैबै तेई माण्हु ना स नँढा च़ेटू निकता ता सौ माण्हु ढूणिदा लागा होर कई लोका एसा गल्ला ना बड़ै हैरान हुऐ ।
\v 15 पर तिन्हा ना किछ़ लोकै बोलू, “ऐ ता बालज़बूल नाँ रै च़ेटू रै प्रधानै री मज़ती सैंघै च़ेटू खोला सा ।”
\v 16 होरियै यीशु री जाँच केरनै री तैंइयै तेइना एक च़िन्ह मुँगू ज़ुण एसा गल्ला बै साबित केरला कि यीशु स्वर्गा ना अर्थात परमेश्वरा ना आऊ सा ।
\v 17 पर यीशुऐ तिन्हरै मनै री गल ज़ाणिया तिन्हा लोका बै बोलू, “ज़ुणी राज्य ना फूट पौड़ा सा स राज्य नष्ट होआ सा होर ज़ुणी घौरा ना फूट पौड़ा सा सौ घौर बी नष्ट होआ सा ।"
\v 18 तैण्ढाऐ अगर शैतान आपणा विरोध केरला ता तेइरा राज्य कैण्ढै बैंणी रौहणा? किबैकि तुसै मेरै बारै ना बोला सी कि हाँउ शैतानै री मज़ती सैंघै च़ेटू खोला सा ।
\v 19 अगर हाँऊ शैतानै री मज़ती सैंघै च़ेटू खोला सा, ता तुसरै च़ेलै कौसरी मज़ती सैंघै च़ेटू बै खोला सी?
\v 20 लेकिन हाँऊ ता परमेश्वरै री मज़ती सैंघै च़ेटू बै खोला सा । एता लाईया हाँऊ रिहा सा कि परमेश्वरा रा राज्य तुसा सामनै आऊ सा ।
\v 21 ज़ैबै ताकतवर माण्हु पुरी रीतीयै हथियार बोनिया आपणै घौरै रा पौहरा केरा सा ता तेइरी सारी ज़ायज़ाद बच़ी रौहा सा ।
\v 22 पर ज़ैबै तेई माणहु ना ज़ादा ताकतवर माणहु तेई सैंघै लड़ाई केरिया ज़ीता सा तैबै सौ माणहु तिन्हा हथियारा बै च़टेरी सका सा ज़ुणी पैंधै तेई माणहु बै बोहू बशाह ती होर तेइरी ज़ायज़ादा बै लूटिया बोंडी सका सा ।
\v 23 ज़ुण मूँ सैंघै नी ऑथी सौ मेरा विरोधी सा होर ज़ुण लोका बै कैट्ठा केरनै री तैंईयै मेरी मज़त नी केरदा स तिनाबै बज़ुँआ सा ।
\s अधूरै सुधारा न मुसीबत
\p
\v 24 “ज़ैबै बुरी आत्मा माण्हु ना निकाला सा ता स सुनसान ज़ैग्हा ना बशाँ तोपा सा; पर ज़ैबै तेसा बै बशाँ नी मिलदा ता स बोला सा, “मुँ तेई माणहु आग्गै वापस ज़ाणा ज़ुणी आन्दरै हाँऊ रौहै केरा ती ।
\v 25 ऐण्ढै बोलिईया स बुरी आत्मा वापस एज़ा सा होर तेसा बुरी आत्मा बै सौ माण्हु साफ-सुथरा होर सज़ाऊ दा खाली घौरा साही मिला सा ।
\v 26 तैबै स बुरी आत्मा ज़ाइया आपू ना बी बुरी सौत बुरी आत्मा बै आपू सैंघै आणा सा, होर ते सब बुरी आत्मा तेई माणहु आन्दरै रोंहदी लागा सी । ऐबै तेई माण्हु री दशा पहिलै ना बी ज़ादा बुरी होआ सा ।
\s धन्य कुण सा
\p
\v 27 बै यीशु इन्हा गल्ला बै केरदा लागा दा ती ता भीड़ा ज़ोंदरना कौसी बेटड़ियै ज़ोरा सैंघै बोलू, “धन्य सा स बेटड़ी ज़ुणियै तुसाबै जन्म धिना होर धाचै सी ।
\v 28 तैबै यीशुऐ बोलू, “पर धन्य ता ते सी ज़ुणा परमेश्वरा रा वचन शुणा सी होर तेइरा पालन केरा सी ।”
\s लोकै यीशु बै एक चमत्कार केरनै बै बोलू
\p
\v 29 ज़ैबै बड़ी भीड़ कैट्ठी होंदी लागी ती ता यीशु बोलदा लागा, “एई ज़ुगै रै तुसै लोका बुरै सी । तुसै मुँ ना ऐ च़ाहा सी कि हाँऊ आपणै आपू बै साबित केरनै री तैंइयै च़मतकार केरनू । पर हाँऊ ज़े च़मतकार तुसरी तैंईयै केरनू, सौ ता ऐ सा ज़े भविष्यवक्ता योनै री ज़िन्दगी ना हुआ ती ।
\v 30 ज़े योनै री ज़िन्दगी ना हुआ, स महानगर नीनवै रै लोकै री तैंइयै ऐसा गल्ला बै साबित केरा सा की योना बै भेज़णु आ परमेश्वर सा ।
\v 31 दक्षिणै री राणी शेबा बोहू दूरा ना सुलैमान राज़ै रा ज्ञान शुणनै री तैंइयै आई ती । होर हेरा औखै जो सा, सुलैमाना ना बी बड़ा सा । एई ज़ुगै रै तुसै लोका मेरी गल्ला शुणनै रा नाँह केरा सी । न्याय रै रोज़ा ना राणी शेबा तौखलै लोका सैंघै खड़े होइया तुसा पैंधै दोष लाणा ।
\v 32 नीनवे शहरै रै लोकै योना रा प्रचार शुणिया आपणै पाप छौड़ै । पर ऐबै ज़े हाँऊ औखै सा, योना ना बी बड़ा सा । तैबै बी तुसै लोकै मेरी गल्ला शुणिया बी आपणै पाप नी छ़ौड़ै  । न्याय रै रोज़ा ना नीनवै शहरै रै लोका एई जुगै रै तुसा लोका सैंघै खड़ै होईया तुसै दोषी ठराणै  ।
\s शरीरा रा दीआ
\p
\v 33 कोई बी माण्हु दीयै पकाइया गुप्त ज़ैग्हा ना नी रखदा होर ना भाँडै लाइया खौटदा । बल्कि तेइबै उथड़ी ज़ैग्हा पैंधै रखा सी ताकि ज़ुणा भीतरै एलै तिन्हरी तैंइयै प्याशा होला ।
\v 34 तेरी औछी तौभै प्याशै देणु आइ दीयै साही सी । अगर तेरी औछी साफ सी ता तेरी सारी देह प्याशी होणी । अगर तेरी औछी बुरी सी ता तेरी सारी देही ना निहारा होंणा ।
\v 35 होशियार रौहा ज़े प्याशा तुसा भीतरै सा स कोईंछ़ै निहारा नी लोड़ी हुआ ।
\v 36 अगर तुसरी देही भीतरै प्याशा भौरूआ सा होर देही रै कौसी भी हिस्सै ना निहारा नी ऑथी ता तुसरी पूरी देह प्याशै लाईया ऐण्ढी च़मकणी ज़ैण्ढी दीयै लाइया स ज़ैग्हा च़मका सा ज़ौखै स पकेइया रखू सा ।
\s यीशु धर्म गुरु री आलोचना केरा सा
\p
\v 37 ज़ैबै यीशुऐ ए ग़ल्ला पूरी बोली, तैबै कौसी फरीसी माणहुऐ तेई हाग्गै विनती केरी कि यीशु मेरी हाग्गै एज़िया रोटी खाला ता यीशु तेइरै घौरा ज़ाइया तेइ सैंघै रोटी खाँणै री तैंइयै बेठा ।
\v 38 तेइ यहूदी पँड़ता बै ऐ हेरिया हैरानी हूई कि सौ फरीसी रिव़ाज़ै रै मुताबिक बगैर हौथ धोइया रोटी खाँदा बेठा ।
\v 39 तैबै प्रभुऐ तेई बै बोलू, “ओ पँडतो, तुसै कटोरै होर थाई बै बाहरा-बाहरा ना ता माँज़ा सी, पर तुसरै भीतरै लालच़ होर बुराई भौरूईदी सा ।”
\v 40 ओ मूर्ख लोको! परमेश्वरा बै बाहरली च़ीज़ा पैंधै बी चिंता सा ता भीतरली च़ीज़ा पैंधै बी चिंता सा ।
\v 41 तुसरै मना आँध्रलै विचारै रै मुताबिक गरीबा बै दान दैआ तैबै तुसा बै लागणा कि परमेश्वरा तुसै स्वीकार केरनै ।
\v 42 ओ फरीसी लोको, तुसा बै भयानक शिक्षा मिलणी । तुसै पुदीनै, सुदाब होर सब भांति रै साग पोचा रा, अर्थात आपणी ओछ़ी- ओछ़ी कमाई रा बी दसवाँ हिस्सा देआ सी, पर तुसै न्यायै सैंघै व्यवहार केरना होर परमेश्वरै री झ़ुरी रै बारै ना बिसरा सी । दसवाँ हिस्सा देणा सही सा पर ज़े गल्ला एथा ना बी ज़रूरी सी तिन्हा बै बी तुसै मता छ़ौड़दै ।
\v 43 ओ फरीसीयो तुसा बै भयानक शिक्षा मिलणी । तुसै सभा घौरा ना ज़ाइया उथड़ी-उथड़ी जैग्हा पैंधै बेशणै री इच्छा रैखा सी होर ऐ बी च़ाहा सी की लोका ब़ज़ारा ना तुसरा आदर केरलै ।
\v 44 तुसा बै भयानक शिक्षा मिलणी । किबैकि तुसै तिन्हा पौथुइदी कब्रा साही सी ज़ुणी पैंधै निशाण नी आथी । लोका तिन्हा पैंधै च़ैला सी पर ते तिन्हा कब्रै रै बारै ना नी ज़ाणदै ।
\v 45 तैबै नियम सिखाणु आए एकी माणहुऐ यीशु बै उतर धिना, “ओ गुरू जी ऐण्ढी ग़ल्ला केरिया तुसै आसरी बी निंदा केरदै लागै सी ।”
\v 46 यीशुऐ तिन्हा बै बोलू, “ नियम सिखाणु आए लोको, तुसा बै बी भयानक शिक्षा मिलणी । किबैकि तुसरै धर्मै री मांग ज़े मुशकिल सा तैसा बै तुसै लोका पैंधै लादा सी, होर तेई बोझै बै हल्का केरनैं री तैंइयै तुसै थोड़ी ज़ेई मज़त बी नी केरदै ।
\v 47 तुसाबै भयानक शिक्षा मिलणी । किबैकि तुसै तिन्हा भविष्यवाणी केरनू आए री तैंइयै कब्रा बणा सी, ज़ुणा तुसरै बज़ुर्गै मारै दै ती ।
\v 48 ऐण्ढा केरिया तुसै रिहा सी कि तुसै आपणैं दादू-बा रै कोमा ना शामल सी किबैकि तिन्है ते मारै होर तुसै तिन्हरी तैंइयै कब्रा बणा सी ।
\v 49 परमेश्वरै आपणी बुद्धी सैंघै तुसरी तैंइयै ऐ बोलू सा, कि मूँ तिन्हा आग्गै गुरू होर च़ेलै भेज़णैं । तिन्हा किछ ते मारनै होर कौसी पैंधै ज़ुल्म केरना ।
\v 50 दुनियै रै ‍शुरूआती दौरा ना लेइया ज़ेतरै बी भविश्यवक्तै रै खून हुऐ सी, तिन्हरी तैंइयै एई जुगै रै लोका ना लेखा लेइणा |
\v 51 हाबिलै रै खूना ना लेइया जकर्याह रै खूना तक ज़ेतरै बी खून वेदी होर मन्दिरै रै बिच़ा ना हुऐ सी, इन्हा सैभी री तैंइयै एई ज़ुगै रै लोका ना लेखा लेणा सा |
\v 52 लानत सा तुसा धर्मविधि ज़ाणनू आऐ पैंधै किबैकि तुसै लोका परमेश्वरा बै ज़ाणनै ना रोकै । आपू ता तुसै परमेश्वरै रै बारै ना नी ज़ाणू होर तिन्हा बै बी रोका सी ज़े ज़ाणना च़ाहा सी ।
\v 53 ज़ैबै यीशुऐ आपणी गल्ला पूरी केरी, ता यहूदी पँडत होर धर्मगुरू तेई ना झ़िकुयै । तिन्है तेई बौक्तै यीशु ना बोहू सारै सवाल पुछ़ै ।
\v 54 ते यीशु रै मुँहै री गल्ला, तिन्हरै खिलाफ इस्तैमाल केरिया यीशु बै फसाणै री कोशिश केरदै लागै दै ती ।
\c 12
\s पाखण्डै रै खिलाप चिताऊणी
\p
\v 1 तैबै तौखै लोकै री एतरी भीड़ कट्ठा हुई कि लोका एकी होरी पैंधै पौड़दै लागै । यीशुऐ पहलै आपणै च़ेलै धिरै हेरू होर बोलू, “यहूदी पँडता साही पाखण्डी मता बैणदै । तिन्हरा बुरा असर खमीरा साही होरी ना फैला सा ।
\v 2 ऐबै सारी गल्ला बै प्रगट केरनै रा बौक्त एँदा लागा सा, होर ज़े गल्ला गुप्त सी ते लोका सामनै दैसिणी ।
\v 3 ज़े गल्ला तुसै निहारै ना केरी सी ते प्याशै ना दैसिणी, होर ज़े गल्ला तुसै बन्द दुआरा पिछ़ै केरी सी, ते छ़ापरा पैंधै खड़ै होइया दैसिणी, ताकि सारै लोका शुणलै ।
\s कुणी न डौरना
\p
\v 4 प्यारै सैंघियो, तिन्हा ना मता डौरदै ज़ो देही बै ज़ख्म देआ सी । ते सिर्फ तुसरी देही बै नष्ट केरी सका सी होर तेथा न बाद किछ़ नी केरी सकदै ।
\v 5 पर हाँऊ तुसा बै बोला सा परमेश्वरा ना डौरा, ज़ौस हाग्गै लोका बै मारनै होर तिन्हा बै नरका ना पाणै री शक्ति सा ।
\v 6 कि दुई ढबुऐ ना पौंज़ च़िड़ू नी बिकदै? तैबै बी परमेश्वर तिन्हा ना एकी बै बी नी बिसरदा ।
\v 7 तुसरै च़ोड़ै रै शराल़ बी गिणुयै दै सी । तुसै मता डौरदै किबैकि तुसै परमेश्वरै री तैंइयै तिन्हा च़िड़ू ना ज़ादा कीमती सी ।
\s यीशु बै स्वीकार या अस्वीकार केरना
\p
\v 8 ज़ुणा मुँबै एसा धौरती पैंधै म्हणू रै बिच़ा ना मना सी हाँऊ तुसा बै बोला सा पेमेश्वरै रै स्वर्गदूता सामनै मुँबी ते मनणै ।
\v 9 पर ज़ो म्हणू रै सामनै एैसा धौरती पैंधै मेरा नाँह केरा सी परमेश्वरै रै स्वर्गदूता सामनै मुँबी तिनरा नाँह केरना ।
\v 10 अगर कोई म्हणू रै बेटै रै खिलाफ बोलला ता तेइरै अपराध माफ केरिनै पर ज़ुणा पवित्र-आत्मै री निन्दा केरलै ता तिनरै अपराध माफ नी केरिनै ।
\v 11 ज़ैबै तुसाबै लोक सभा घौरा ना शासक होर अधिकारी सामनै तुसा पैंधै मुकदमा च़लाणै री तैंइयै आणलै ता चिन्ता हेरीत् केरदै कि आसा आपणै बच़णै री तैंइयै की जवाब देणा ।
\v 12 किबैकि ज़ैबै तुसै तौखै खड़ै होलै ता, तेई बौक्तै पवित्र-आत्मा तुसाबै दसणा कि तुसा की जवाब देणा ।
\s मुर्ख सेठा रा उदाहरण
\p
\v 13 भीड़ै रै बिच़ा ना एकी म्हणुऐ यीशु बै बोलू, “ओ गुरूजी मेरै भाई बै बापू री ज़ायज़ाद मूँ सैंघै बोंडणै री तेंइयै बोला ।”
\v 14 यीशुऐ बोलू, “हाँऊ हरेक समझदार होर विश्वासयोग्य नोकरै रै बारै ना बोलदा लागदा सा ज़ुणी बै तिन्हरै मालकै आपणै घौरकी हेर-शुण केरनै री होर आपणै परिवारै री सेवा केरनै री ज़िम्मैवारी धिनी सा ।”
\v 15 यीशुऐ भी लोका बै बोलू, “होशियार रौहा तेसा च़ीज़ा रा लालच़ मता केरदै ज़ो तुसा हाग्गै नी ऑथी । हर किस्मै रै लोभ लालच़ा ना आपू बै बच़ाइया डाहत् । किबैकि कौसी री ज़िन्दगी तेई हाग्गै बोहू ज़ायज़ाद होणै सैंघै नी बँणदी ।”
\v 16 यीशुऐ तिन्हा बै एक उदाहरण दसू, “एकी सेठ म्हणू री ज़मीना ना बड़ी भारी फसल हुई ।”
\v 17 तैबै सौ सेठ म्हणू वच़ार केरदा लगा कि ऐबै मूँ की केरना किबैकि मूँ हाग्गै ऐतरी ज़ैगा नी ऑथी कि हाँऊ एसा सारी फसला बै रखनू ।
\v 18 तेई सेठ म्हणुऐ आपणै मना ना बोलू, “मूँ ऐण्ढा केरना, मूँ आपणी सारी कोठड़ी चोड़नी होर एथा ना बड़ी कोठड़ी बणाणी होर मूँ आपणा सारा नाज़ होर ढबुयै तेथा ना रखणै ।”
\v 19 तैबै मूँ आपणै प्राणा बै बोलणा, “हे प्राण ऐबै तौ हाग्गै सबकिछ़ सा ज़ो बोहू बौर्षा ढौई होणा । ऐबै चैना सैंघै खा पी होर मोऊज़ केर ।”
\v 20 पर परमेश्वरै तेई सेठा बै बोलू, “एई मूर्खा औज़ राती मूँ तेरै प्राण लेणै तैबै ज़ेकिछ़ तैं कट्ठा केरू सा स कौसरा होणा?”
\v 21 सौ म्हणू बी ऐण्ढा सा ज़ो आपणी तैंइयै धन-दौलत कट्ठा केरा सा पर परमेश्वरै री नज़री ना सौ सेठ नी ऑथी ।
\s परमेशवरा पेन्धे बशाह रखा
\p
\v 22 तेथा ना बाद यीशुऐ आपणै च़ेलै धिराबै फिरिया बोलू “हाँऊ तुसाबै बोला सा आपणै प्राणै री तैंइयै फिक्र मता केरदै कि आसा की खाणा, न आपणी देही री तेंइयै कि आसा की लाणा ।”
\v 23 किबैकि प्राण रोटी ना होर देह झिकड़ै ना ज़ादा कीमती सा ।
\v 24 काऊड़ै पैंधै ध्यान दैयात् ते न बाँहदै न काटदै होर न तिन्हा हाग्गै कोई भण्डार घौर होंदा किबैकि परमेश्वर तिन्हाबै धाचा सा । तुसै ता परमेश्वरै री तैंइयै इन्हा च़िड़ू ना ज़ादा कीमती सी ।
\v 25 कि तुसै फिक्र केरिया आपणी उम्रा रा एक पल बी बढ़ाई सका सी?
\v 26 ज़ैबै तुसै फिक्र केरिया एई ओछ़ा ज़ेई कोम नी केरी सकदै ता होरी गल्लै री तैंइयै किबै फिक्रिया सी?
\v 27 बोणैकै फूला बै हेरा ते कैण्ढै बढ़ा सी । ते न मेहनत केरदै न आपणी तैंइयै झिकड़ै बुणदै । पर हाँऊ तुसा बै बोला सा सुलैमान राज़ै बी आपणी ऐशो आरामै री ज़िन्दगी ना इन्हा फूला ना कौसी एकी साही शोभलै झिकड़ै नी लायै ।
\v 28 अगर परमेश्वर मैदानै रै गाह बै सज़ाई सका सा ज़े औज़ ता सा पर काल औगी ना फुकिणी ओ कम बशाह केरनू आयै लोको तेई परमेश्वरा तुसाबै लाणै रै झिकड़ै किबै नी देणै ।
\v 29 शक मता केरदै होर एैसा गल्लै री फिक्र मता केरदै कि आसा की खाणा होर की पीणा ।
\v 30 ज़ुणा परमेश्वरा बै नी ज़ाणदै ते लोका इन्हा च़ीज़ै रै बरै ना सोच़दै रौहा सी पर तुसरा परमेश्वर बापू ज़ाणा सा कि तुसा बै इन्हा च़ीज़ै री ज़रूरत सा ।
\v 31 चिन्ता केरनै रै बदलै तुसै परमेश्वरा बै आपणी ज़िदगी पूरी रीतिऐ च़लाणै दैआत्‌ । तैबै धार्मिकता सैंघै ए सारी च़ीज़ा बी तुसाबै मिलणी
\s स्वर्गा री तेंईये धन
\p
\v 32 “हे औछ़ै छ़ुण्डा मत डौरदा किबैकि परमेश्वर बापु जो स्वर्गा ना सा स तौभै राज्य देणा चाह सा ।”
\v 33 आपणी ज़ायज़ाद बेच़िया गरीबा बै दान केरात् होर आपणी तैंइयै ऐण्ढै बटुऐ बणात् ज़े कैदी बी पराणैं नी होंदै । स्वर्गा ना धन कट्ठा केरा ता तुसरा धन तौखै बैची रौंहणा । तेइबै ना ता कोई चोर -चोरी सकदा होर ना ता तुँइबै कीड़ा बगाड़ी सकदा ।
\v 34 जौखै तुसरा धन होला, तौखै तुसरा मन बी लागी रौहणा ।
\s जागदै रौहा
\p
\v 35 परमेश्वरै रै कौमै री तैंइयै हमेशा दीयै पकेइया त्यार रौहत ।
\v 36 तुसै तिन्हा नोकरा साही बणा ज़ो ब्याह ना एणु आल़ै मालका रा इँतज़ार केरदै लागैदै होआ सी, ताकि ज़ैबै स एज़िया दरवाज़ा खटखटाला ता ते उठिया दरवाज़ा खोललै ।
\v 37 ज़ुणी नोकरा बै मालक ज़ागदा हेरा सा स धन्य सा । “हाँऊ तुसाबै सच बोला सा तेई मालका त्यार होइया आपु नोकरै रै झिकड़ै लाणै होर ते नोकर रोटी खाँणै री तैंइयै बशाँणै ।”
\v 38 सौ मालक औधा राती या दोती हौणै ना पहलै कैबै बी एला ता तेई तिन्हा नौकरा ना खुश होणा ज़ो ज़ागदै होर त्यार रौहा सी ।
\v 39 पर तुसै एसा ग़ला पैंधै ध्यान दैआत् अगर घौर का मालक ज़ाणदा कि चोर कुणी बौक्तै एणा ता सौ ज़ागदा रौहँदा होर आपणै घौरा ना चोरी नी ती होणै देंणी ।
\v 40 तुसै हर बौक्तै त्यार रौहा किबैकि माण्हु रा बेटा यानिकी मूँ तेई बौक्तै एणा ज़ौस बौक्तै रै बारै ना तुसै सोचदै बी नी ।
\s यीशु रै एणै रै चिन्ह
\p
\v 41 तैबै पतरसै बोलू, “प्रभु जी, ऐ उदाहरण सिर्फ आसरी तैंईयै सा कि सैभी री तैंईयै सा?”
\v 42 तैबै पतरसै बोलू, “प्रभु जी, ऐ उदाहरण सिर्फ आसरी तैंईयै सा कि सैभी री तैंईयै सा?”
\v 43 ज़ैबै तिन्हरा मालक ऐज़िया ऐ हेरा सा कि तेइरै नोकरै आपणी जिम्मैवारी शोभली तरहा निभाई सा ता सौ मालक तिन्हा नौकरा बै ईनाम देआ सा ।
\v 44 हाँऊ तुसाबै भरोसा दिला सा कि मालका आपणै तिन्हा नोकरा बै आपणी सारी सँपति री निगरानी रा अधिकार देणा
\v 45 अगर सौ नोकर सोच़ला कि मेरै मालका बोहु रोज़ा बाद वापस एणा, होर दुज़ै नोकरा बै कष्ट देआ सा, खांणै होर शराब पीणैं ना मस्त रौहा सा,
\v 46 ता तेई नोकरा रा मालक एण्ढै बोक्तै एेला ज़ुणी बौक्ता बै सौ नोकर ज़ाणदा बी नी । तैबै तेई मालका झिड़का देइया सौ नोकर फेटै खोलणा ।
\v 47 किबैकि तेइयै आपणी ज़िम्मेवारी शोभली ढैंगै नी निभाई होर तेइबै कड़ी सज़ा देणी ।
\v 48 पर तै लोका ज़ुणा नी ज़ाँणदै कि ते गलत केरदै लागै सी तिन्हाबै थौड़ी सज़ा हौणी । किबैकि ज़ुणी बै बोहु ज़िम्मैवारी धिनी सा तिन्हा बोहु हिसाब पौऊ देणा होर ज़ुणीबै थोड़ी ज़िम्मैवारी धिनी सा तिन्हा थोड़ा हिसाब देणा पौऊ ।
\s यीशु रै एणै रा चिन्ह
\p
\v 49 हाँऊ धौरती पैंधै औगी लाँदा आऊ सा होर चा़हा सा कि ऐ ऐभ्रै लागी लोड़ी ।
\v 50 मूँ ता हाज़ी दु:ख सौहणा पौड़ना ज़ां ढौई स पूरा नी होला तैबै तक मूँ कैण्ढी व्यथा ना रौहणा ।
\v 51 तुसै की सोमझ़ा सी हाँऊ धौरती पैंधै मेल करांदा आऊ सा? नैंई हाँऊ तुसा बै बोला सा हाँऊ अलग करांदा आऊ सा ।
\v 52 किबैकि ऐबै ना बाद एकी घौरा ना पोंज़ ज़ाणा आपू ना वरोध रखणा त्राइ दुइ रै होर दुई त्राइ रै ।
\v 53 बापू बेटै ना होर बेटै बापू सैंघै वरोध रखणा, आमा बेटी आपू ना वरोध रखणा, शौशू नूशा आपू ना एकी होरी सैंघै वरौध रखणा ।
\s बौक्ते रै लछण
\p
\v 54 यीशुऐ लोका बै बोलू, ज़ैबै तुसै पश्चिमा धिरै ना बादला बै एन्दै हेरा सी ता तुसै फट केरदै बोला सी गाश एणा होर तैण्ढाऐ होआ सा ।
\v 55 होर ज़ैबै दक्षिणा धिरै ना बागर च़ैला सा तैबै तुसै बोला सी कि गर्मी होणू आई सा होर तैण्ढाऐ होआ सा ।
\v 56 हे कपटियो, तुसै बागर होर बादाआ हेरिया सर्दी गर्मी रा भेद ता केरी सका सी पर एई जुगा ना परमेश्वर ज़े केरदा लागा सा तेथै रै बारै ना भेद केरना किबै नी ज़ाणदै?
\s आपणै मुदई सेंघे समझोता
\p
\v 57 तुसै आपुऐ किबै नी फैसला केरदै कि सही की सा?
\v 58 आपणै मुद्दई सैंघै बौता ना ज़ाँदी घेरै समौझता केरा । कोइंछ़ै ऐण्ढा नी लोड़ी हुआ कि फैसला केरनुआ तौभै खिंचिया नेला होर तौभै सपाही हाग्गै देला होर सपाही तौभै बन्दी घौरा ना पालै ।
\v 59 हाँऊ तौभै बोला सा, ज़ाँ ढौई तू पाई-पाई नी चुकाला तां ढौई तौ तौखैना नी छ़ुटणा ।
\c 13
\s पाप केरनै छोड़ा
\p
\v 1 तेई बौक्तै किछ लोका तौखै आऐ होर ते यीशु सैंघै तिन्हा गलीली लोकै रै बारै ना चर्चा केरदै लागै ज़ौसरा खून राज्यपाल पिलातुसै यरूशलेम मन्दिरा ना बलि केरदी घेरै केरनै द्याऊ ती ।
\v 2 इन्हा गैल्ला शुणिया यीशुऐ बोलू, “तुसै की समझ़ा सी कि ए गलीली होरा सब गलीली लोका ना ज़ादा पापी ती तैबै ते मारै?”
\v 3 ऐण्ढा बिल्कुल बी नी ऑथी, अगर तुसै आपणै पापा बै नी छ़ौड़लै ता तुसा सैभी बी ऐन्ढै मौरना ।
\v 4 तिन्हा ठारा माण्हू रै बारै ना तुसै की समझ़ा सी ज़ुणी पैंधै शीलोह रा गुम्मट औळू होर ते पौथुइया मुँऐ; तुसै की सोच़ा सी कि ते यरूशलेमा ना रौहणू आल़ै होरी लोका ना ज़ादा पापी ती?
\v 5 हाँऊ तुसाबै बोला सा, ऐण्ढा नी ऑथी, “अगर तुसै आपणै पापा बै नी छौड़लै ता ना तुसा बी ऐण्ढै मौरना ।
\s अंजीरै रै बुटै रा उदाहरण
\p
\v 6 यीशुऐ तिन्हा बै एक उदाहरण दैसू: “एकी माण्हुऐ आपणै अँगूरै रै बगीच़ै ना एक अँज़ीरा रा बुटा लाऊ ती । बगीच़ै रा मालक तेई बुटै आग्गै फ़ौल़ तोपदा आऊ । ज़ैबै तेई मालका बै तेई बुटै ना कोई फ़ौल़ नी मिलू ता स बड़ा नराश हुआ ।
\v 7 तैबै तेई मालकै आपणै बगीच़ै रै पौहरैदारा बै बोलू, “शुण हाँऊ त्राई साला ना एई बुटै ना फ़ौल़ तोपदा लागा सा पर एक बी नी मिलदै ।” एई बुटै बगीच़ै री ज़ैग्हा बेकारा ना रोकिया रखी सा ऐबै तू एई बुटै बै काट ताकि ऐ आगै बै ज़ैग्हा नी रोकला ।
\v 8 आगै बै एथा ना फ़ौल़ लागलै ता ठीक सा नैंई लागलै ता तुसै एई बुटै बै काटी सका सी ।
\v 9 आगै बै एथा ना फ़ौल़ लागलै ता ठीक सा नैंई लागलै ता तुसै एई बुटै बै काटी सका सी ।
\s यीशु रामै रै ध्याड़े न कुबड़ी बेटड़ी बै ठीक केरा सा
\p
\v 10 यीशु रामै रै ध्याड़ै ना अराधना घौरा ना उपदेश देंदै लागै दै ती ।
\v 11 तौखै एक ऐण्ढी बेटड़ी ती ज़ो ठारा वौर्षा ना च़ेटू री वज़हा ना कुबड़ी हुई ती होर सौ कौसी बी ढैण्गै खड़ी नी ती होई सकदी ।
\v 12 यीशुऐ सौ बेटड़ी आपू आग्गै शाधी होर तेसाबै बोलू, “ओ बेटड़ियै, हेर तू आपणी सारी बमारी होर कमज़ोरी ना अज़ाद हुई ।”
\v 13 तेथा ना बाद यीशुऐ तेसा बेटड़ी पैंधै हौथ रखै होर सौ बेटड़ी एकदम सीधी हुई होर परमेश्वरै री जय जयकार केरदी लागी ।
\v 14 एसा गल्ल़ हेरिया कि यीशुए ऐ बेटड़ी रामै रै ध्याड़ै ना ठीक केरी, अराधना घौरा रा मुखिया झ़िकुआ होर लोका बै बोलदा लागा, “आसा आग्गै कोमा केरनै री तैंइयै छ़ौह ध्याड़ै सी तिन्हा ध्याड़ै ना एज़िया ठीक होई सका सी पर रामै रै ध्याड़ै ना नी ।”
\v 15 यीशुऐ जवाब धिना, “ओ कपटियो; तुसै बी ता रामै रै ध्याड़ै ना कोम केरा सी कि तुसै रामै रै ध्याड़ै ना आपणै बौल्द या गदहै बै छौड़िया पाणी प्याणै बै नी नेंदै”
\v 16 तैबै ऐ सही नी ऑथी कि ऐ बेटड़ी ज़ो अब्राहमै रै खानदानै री सा होर ठारा वौर्षा ना च़ेटू रै कब्ज़ै ना ती रामै रै ध्याड़ै ना ठीक हुई?
\v 17 एसा गल्ल़ शुणिया यीशु रै सारै वरोधी शर्मिंदा हुऐ होर सारै लोकै री भीड़ यीशु रै नोखै कोम हेरिया खुशी मनाँदी लागी ।
\s राई रै दाणै रा उदाहरण
\p
\v 18 तेथा ना बाद यीशुऐ तिन्हा ना पुछ़ू, “परमेश्वरा रा राज्य कुणी साही सा? होर हाँऊ एथै री बराबरी किज़ी सैंघै केरनू?
\v 19 “परमेश्वरा रा राज्य तेई राई रै दाणै बराबर सा ज़ो कौसी माण्हुऐ नेइया आपणै छेता ना बाहू होर स बड़ा होइया बुटा बैंणू होर च़िड़ुऐ तेथै री शांणी पैंधै कोल्ह बणाऊ ।”
\s मलेड़ै रा उदाहरण
\p
\v 20 यीशुऐ भी बोलू, “परमेश्वरा रा राज्य कुणी साही सा?
\v 21 परमेश्वरा रा राज्य तेई मलेड़ै साही सा ज़ो एकी बेटड़िऐ त्राई मुठी गेहूँ रै पिठै ना मलाऊ होर सारा पिठा मलेड़ुआ ।”
\s सौंगड़ा दुआर
\p
\v 22 यीशु शहर-शहर होर ग्राँ–ग्राँ ना उपदेश देन्दै-देन्दै यरूशलेम शैहरा धिरा बै ज़ान्दै लागै दै ती ।
\v 23 तैबै एकी माण्हुऐ यीशु ना पुछू “ओ गुरू जी, मुक्ति पाणु आऐ कि थोड़ै सी?”
\v 24 यीशुऐ तिन्हा बै बोलू, “सोंगड़ै दुआरै आघै जाणै री कोशिश केरा । हाँऊ तुसा बै बोला सा बोहू सी, ज़ो एई दुआरै आघै ज़ाणा चा़हा सी पर नी ज़ाई सकदै ।
\v 25 एक रोज़ परमेश्वर ज़ो घौरकै मालका साही सा तेई उठिया दुआर बन्द केरना होर तुसा बाहरै खैड़ै होइया दुआर खड़काइया विनता केरनी, “ओ प्रभु जी आसरी तैंइयै दुआर खोलात् तैबै तेई भीतरै ना जवाब देणा तुसै कौखल़ै सी हाँऊ तुसा बै नी ज़ाणदा?”
\v 26 तैबै तुसा बोलणा, ‘आसै तुसा सैंघै खाऊ-पीऊ होर तुसै आसरै बज़ारा ना उपदेश धिनै ।’
\v 27 पर तेई तुसा बै बोलणा, ‘हाँऊ तुसा बै नी ज़ाणदा कि तुसै कौखल़ै सी ।’ ओ बुरै कोम केरनू आले लोको तुसै मूँ आग्गै ना दूर होआ ।
\v 28 ज़ैबै तुसै अब्राहम, इसहाक, याकूब, होर सैभी भविष्यवक्ता बै परमेश्वरै रै राज्य ना बेठै दै हेरलै होर आपू बै तौखैना बाहरै खोलुऐदै हेरलै ता तुसा तौखै रोंणा होर तुसा बै बोहू कष्ट होणा ।
\v 29 सारी दुनियै रै लोका हर ज़ैग्हा ना कट्ठा होइया परमेश्वरै रै राज्य री धामा ना शामिल होणा ।
\v 30 होर शुणा, ज़ुणी रा लोका आदर नी केरदै सौ परमेश्वरा ऐण्ढा बणाणा कि लोका तेइरा आदर केरलै होर ऐबै ज़े लोकै री नज़री ना आदरणीय सी तिन्हरा परमेश्वरा निरादर केरना ।
\s हेरोदास राजै री दुश्मनी
\p
\v 31 तेई बौक्तै किछ़ यहूदी पँडतै एज़िया यीशु बै बोलू, “तू औखैना ज़ा किबै कि हेरोदेस राज़ा तौभै मारना च़ाहा सा ।”
\v 32 यीशुऐ तिन्हा बै बोलू, जाईया तेई बै बोला, औज़ काल मूँ बिमार माण्हू बै ठीक केरदै रौहणा होर तिन्हरै च़ेटू खोलदै रौहणा पर हाँऊ ज़ुणी कोमै री तैंइयैं आऊ सा छ़ेकै मूँ सौ कोम पूरा केरना ।
\v 33 पर इन्हा रोज़ा ना मेरा कोम केरदै रौहणा ज़रूरी सा किबैकि ऐण्ढा नैंई होई सकदा कि कोई भविष्यवक्ता यरूशलेम शैहरा ना बाहरै मारिला ।”
\s यीशु रा यरूशलेमा री तैंईये दुखी होणा
\p
\v 34 “हे यरूशलेम! हे यरूशलेम! तू ऐण्ढा शहर सा ज़ो भविष्यवक्ता बै मारा सा होर तिन्हा लोका बै पाथरै मारा सा ज़ुणा परमेश्वरै तौ आग्गै भेज़ै ।” मैं कैई बार सोच़ू ज़ैण्ढै मुर्गी आपणै बच्च़ै बै सम्भाल़ा सा तैण्ढै मूँ बी तेरै शोहरू कट्ठा केरनै ती पर तैं हाँऊ ऐण्ढा करनै नी धिना ।
\v 35 होर हेरा ऐबै तुसरा घौर तुसरी तैंइयै खाली छ़ौड़िया सा होर हाँऊ तुसा बै बोला सा, ज़ैबै तक तुसै ऐण्ढा नी बोललै कि धन्य सा स ज़ो प्रभु रै नाँ पैंधै एज़ा सा तैबै तक तुसा हाँऊ कैदी बी नी हेरना ।
\c 14
\s यीशु यहूदी पँडतै रै मुख्य रै घौरा
\p
\v 1 यीशु रामै रै ध्याड़ै ना एकी यहूदी पँडतै रै मुखियै रै घौरा बै रोटी खाँदै नौठै होर ते लोका यीशु बै फसाणै री त्यारी ना बेठदै ती । |
\v 2 तौखै यीशु रै सामनै एक ऐण्ढा माण्हू ती ज़ुणीरै हौथ जोंघा म्हाऐ दै ती ।
\v 3 तेई हेरिया यीशुऐ धर्मविधि ज़ाणनू आऐ होर यहूदी पँडता बै बोलू, “रामै रै ध्याड़ै ना भला केरना सही सा कि नैंई?”
\v 4 पर ते सारै च़ुपच़ाप बेठै  । तैबै यीशुऐ सौ माण्हू आपणै हौथा सैंघै छुँगिया ठीक केरू होर ज़ाणै धिना ।
\v 5 तैबै यीशुऐ तिन्हा बै बोलू, “तुसा मौंझै ऐण्ढा कुण सा कि ज़ुणिरा बौल्द या गदहा कुँऐ ना पौड़ला होर सौ रामै रै ध्याड़ै ना तेई बै छेकै बाहरै नी खोलला?”
\v 6 ते इन्हा गल्ला रा किछ़ बी जवाब नी देई सकै ।
\p
\v 7 यीशुऐ ज़ैबै हेरू कि पाहुँणै एज़िया बेशणै बै कैण्ढी शोभली-शोभली ज़ैग्हा भाल़ा सी ता तिन्हा बै एक उदाहरण दैसू ।
\v 8 ज़ैबै तुसा बै कोई ब्याह-शादी ना शाधलै ता तुसै ज़ाइया शोभली-शोभली ज़ैग्हा पैंधै हेरेइत् बेशदै । कोइंछ़ै ऐण्ढा नी लोड़ी हुआ कि तेई माण्हुऐ तुसा ना बी बड़ै माण्हु बै छोंदा धिना दा होला ।
\v 9 ज़ुणिऐ तुसा दुही बै छोंदा धिना सा तैबै तेई एज़िया तुसा बै बोलणा इनरी तैंइयै ज़ैगहा छौड़ा । तैबै तुसा शर्मिंदै होइया निशटी ज़ैगहा पैंधै बेशणा पौउ |
\v 10 ज़ैबै तुसा बै कोई शाधलै ता तुसै ज़ाइया निशटी ज़ैगा पैंधै बेशेइत् । तैबै ज़ुणिऐ तुसै शाधै सी तेई एज़िया तुसै शोभली ज़ैगा पैंधै बशाणै । तैबै ज़े तुसा सैंघै बेशणु आले सी तिन्हा सामनै तुसरा आदर होणा ।
\v 11 किबैकि ज़े कोई आपू बै बैड़ा बुझ़ा सा तेई ओछ़ै गिणिना होर ज़ो आपू बै ओछ़ा बुझ़ा सा तेई बैड़ै गिणिना  ।
\v 12 तेथा ना बाद यीशुऐ आपू बै शाधणू आले बै बोलू, “ज़ैबे तू ध्याड़ी या राती कौसी बी बौक्तै भोज रखला ता तू आपणै रिश्तैदार, आपणै भाई, सैंघी होर सेठ माण्हू बै हेरेइ शाधदा कोइंछ़ै ऐण्ढा नी लोड़ी हुआ कि ते बी तौभै शाधिया तेरा बदला चुकालै  ।”
\v 13 पर जैबै तू भोज रखला ता तू ऐण्ढै माण्हू बै शाधेई ज़ो गरीब, टुण्डै, लँगड़ै होर कांणै होलै ।
\v 14 तैबै तू धन्य होंणा, किबैकि तिन्हा आग्गै तौभै बदला देंणै री तैंइयै किच्छ नी होंणा, तैबै धर्मी माण्हु रै जिन्दा होणै सैंघै परमेश्वरा तौभै एसा गल्ला रा इनाम देंणा ।
\s बड़ी धामा रा उदाहरण
\p
\v 15 यीशु सैंघै रोटी खाणु आऐ मौंझ़ै ना एकी माण्हुऐ इना गल्ला शुणिया यीशु बै बोलू, “धन्य सा सौ माण्हू ज़ुण परमेश्वरै रै राज्य ना रोटी ख़ाला ।”
\v 16 यीशुऐ तेई माण्हू बै बोलू, “एकी माण्हुऐ एक बड़ी धाम धिनी होर तेइयै बोहू लोका तेसा धामा बै शाधै ।
\v 17 ज़ैबै धाम त्यार हुई तैबै तेई माण्हुऐ आपणा नोकर छोंदै लाउदै लोका बै शाधदा भेज़ू कि एज़ा ऐबै धाम त्यार हुई सा ।
\v 18 पर ते सारै आनाकानी केरदै होर माफी मुँगदै लागै, पहिलै माण्हुऐ बोलू मैं एक छेत लेऊ सा मेरा तेई छेता भाल्दै ज़ाणा ज़रूरी सा, हाँऊ त आग्गै विनती केरा सा कि तू मुंबै माफ केर |
\v 19 तैबै दुजै माण्हुऐ बोलू मैं पोंज़ ज़ोड़ी बौल्द लेऐदै सी होर मूं तिन्हा बै हेरदै ज़ाणा; हाँऊ त आग्गै विनती केरा सा कि तू मुँबै माफ केर ।
\v 20 एकी होरी माण्हुऐ बोलू मैं ब्याह केरू सा हाँऊ नी एज़ी सकदा ।
\v 21 तैबै तेई नोकरै एज़ीया आपणै मालका बै ए सारी गल्ला दैसी । तैबै तेई घौरै रै मालकै तेई नोकरा बै झ़िक्का सैंघै बोलू तू बज़ारै री गल्ल़ी-गल्ल़ी ना ज़ाइया लँगड़ै, टुण्डै, काणै हो सैभी कँगाला बै औखै आण ।
\v 22 नोकरै एज़िया भी बोलू, ओ मालका ज़ैण्ढा तुसै बोलू दा ती मैं तैंण्ढाऐ केरू पर आज़ी बी ज़ैगहा खाली सा ।
\v 23 तैबै तेई मालकै नोकरा बै बोलू, तू सड़का ना होर बौता ना लोका बै ज़बरदस्ती कट्ठा केरिया आण ताकि मेरा घौर भौरिला ।
\v 24 किबैकि हाँऊ तुसा बै बोला सा तिन्हा शाधै दै माण्हू मौंझ़ै ना कोई बी माण्हू मेरी एसा धामा रा स्वाद नी लेई सकदा ।
\s चेलै बैणनै री कीमत
\p
\v 25 ज़ैबै यीशु सैंघै लोकै री बड़ी भीड़ ओंढदी लागी दी ती तैबै यीशुऐ पिछ़ै भाइया बोलू,
\v 26 ज़ुण माण्हू आपणै आमा-बापू, भाई-बैहण होर लाड़ी-बाल बच्च़ै होर आपणी ज़ानी सैंघै ज़ादा झ़ुरी रैखा सी ते माण्हू मेरै च़ेलै नी होई सकदै ।
\v 27 ज़ुण माण्हू आपणै क्रूस च़ेकिया मूँ पिछ़ै नी ओंढी सकदा सौ बी मेरा च़ेला नी होई सकदा ।
\v 28 तुसा मुँझ़ै ऐण्ढा माण्हू कुण सा ज़ो कि घौर बणाणै ना पहलै तेई घौरा रा खर्चा नी ज़ोड़ला कि हाँऊ एथा बै पूरा केरी सका सा कि नी?
\v 29 कोइंछ़ै ऐण्ढा नी हुआ लोड़ी कि तेइरै सारै ढबुऐ मनियादी बै केल्ही खर्च़ होलै होर सैभै लोका तेइरा मज़ाक बणालै,
\v 30 कि ऐ माण्हू घौर बणादा ता लगा ती पर नी बणाई सकू ।
\v 31 ऐण्ढा राज़ा कुण सा जो कि लड़ाई केरनै ना पहिलै बेशिया वच़ार नी केरला कि ज़ुण राज़ा बीह हज़ार फोऊज़ी पाइया मूँ सैंघै लड़नै री तैंइयै एन्दा लागा सा कि हाँऊ दस हज़ार फोऊज़ी लाइया तेइरा मुकाबला केरी सका सा?
\v 32 नैंई ता तेई राज़ै दुरा नाऐ आपणै दूत भेज़णै होर तेई राज़ै सैंघै मेल-मिलाप केरना ।
\v 33 ज़ैबै तक तुसै आपणा सैब किछ़ नी छ़ौड़लै तैबै तक तुसै मेरै च़ेलै नी बणी सकदै ।
\s स्वादा नैहिन्दा लूण
\p
\v 34 स्वादै री तैंइयै ता लूण शोभला सा, अगर तेई लुणा रा स्वाद खराब होला ता सौ किज़ी चिज़ा सैंघै लूणा केरिना ।
\v 35 सौ लूण माटै ना खादी री ज़ैगा ना बी कोम नी एन्दा होर लोका तेइबै बाहरै शेटा सी  । ज़ौसरै शुणनै रै कोन सी तिन्है शुणिया सोमझ़ेइत् ।
\c 15
\s राहुईदी भेड़ा रा उदाहरण
\p
\v 1 सारै च़ुँगी लेणु आऐ होर पापी माण्हू यीशु आग्गै तिन्हरी गल्ला शुणदै एज़ा ती ।
\v 2 तैबै किछ़ यहुदी पँडत होर धर्मविधि जाणनु आऐ आपु ना कुड़कुड़ाइया बोलदै लागै, ऐ ता पापी माण्हु सैंघै मिला सा होर तिन्हा सैंघै बेशिया खा-पीया सा ।
\v 3 तैबै यीशुऐ तिन्हा बै ऐ उदाहरण दैसु ।
\v 4 तुसा मौंझै कुण फुआल एण्ढा सा जुणी आग्गै शौउ भेड़ा सी होर तिन्हा मौंझै ना एक भेड़ राहइली, ता सौ तिन्हा नढ़ीनुऐ भेड़ा बै बोणा ना छौड़िया तेसा राहुइदी भेड़ा बै तैबै तक नी तोपला ज़ैबै तक सौ तेइबै नी मिलदी ।
\v 5 जैबै तेई फुआला बै सौ भेड़ मिला सा ता सौ फुआल बड़ै खुश होइया तेसा भेड़ा बै आपणै कोन्हा पैंधै च़ेका सा ।
\v 6 होर घौरा एज़िया आपणै सैभि सैंघी होर पड़ेशी बै कट्ठा केरिया बोला सा मूँ सैंघै खुशी मनात् किबैकि मेरी एक भेड़ राहुईदी ती होर ऐबै स मुँबै मिली ।
\v 7 हाँऊ तुसा बै बोला सा, ज़ैबै एक पापी माण्हु आपणै पाप छ़ौड़िया परमेश्वरा धिरा बै एज़ा सा ता स्वर्गा ना तेई पापी माण्हू री तैंइयै एतरी खुशी मनाइया सा ज़ेतरी कि नढ़ीनुऐ धर्मी माण्हू री तैंइयै नीं मनाँइदी ।
\s राहुऐदै सिक्के रा उदाहरण
\p
\v 8 तुसा मोंझ़ै कुण ऐण्ढी बेटड़ी सा ज़ौस आग्गै दस सिक्कै सी होर तेथा ना एक सिक्का राहिला होर सौ बेटड़ी लाम्प पकेइया होर घौरा बै झाडी-बुहारिया तेई सिक्कै बै ताँ तक नी तोपली ज़ाँ तक कि सौ नी मिलला ।
\v 9 हेरा ज़ैबै तेसा बेटड़ी बै स सिक्का मिला सा ता सौ आपणी सैंघणी होर पड़ेशी बै कट्ठा केरिया बोला सा, मूँ सैंघै खुशी मनात् किबैकि मेरा एक सिक्का राहुआदा ती होर ऐबै सौ मुँबै मिलू ।
\v 10 हाँऊ तुसा बै बोला सा ठीक ऐण्ढै तैरहै पाप छ़ौड़नू आऐ एकी पापी माण्हू री तैंइयै परमेश्वरै रै स्वर्ग दूता सामनै खुशी मनाँइणी ।
\s बिगड़े दै बेटे रा उदाहरण
\p
\v 11 तेथा ना बाद यीशुऐ तिन्हा लोका बै एक होर उदाहरण दैसू, एकी माण्हू रै दुई बेटै ती ।
\v 12 तिन्हा मोंझै ना ओछ़ै बेटै आपणै बापू बै बोलू, “ओ बापू ज़ी ज़ायज़ादा ना ज़े मेरा हिस्सा बैणा सा तेई तुसै मुंबै दैआत् ।” तैबै तेइ बापूऐ आपणै दुही बेटै बै आपणी ज़ायज़ाद बोंडिया धिनी ।
\v 13 किछ रोज़ा बाद ओछ़ै बेटै आपणी सारी ज़ायज़ाद बेच़ी होर घौर छ़ौड़िया सारै ढैबुऐ कट्ठा केरिया दूर देशा बै नौठा । तौखै तेइयै आपणै सारै ढैबुऐ मोउज़ मस्ती होर बुरै-बुरै कोमा ना खर्च़ केरै ।
\v 14 ज़ैबै तेइरै सारै ढैबुऐ खत्म हुऐ ता तेई देशा ना रूड़ पौई होर सौ भूखै मौरदा लागा|
\v 15 तैबै सौ शोहरू तेई देशै रै एकी सेठा आग्गै कोम मुँगदा नौठा होर तेई सेठै सौ शोहरू आपणै छेता बै सुअर च़ारदा भेज़ू ।
\v 16 होर सौ चाहा ती कि जुणा फली बै सौ सुअरा बै खांणै बै देआ ती तिन्हा खाईया आपणा पेट भौरला होर तेइबै कोई किच्छ नी ती देंदा ।
\v 17 जैबै सौ शोहरू आपणी होशी न आऊ, तैबै सौ सोचदा लागा कि मेरै बापु रै घौरा ना केतरै मज़दूर सी ज़ुणी बै कि ज़रूरती ना ज़ादा खाँणै बै मिला सा होर हाँऊ औखै भूखै मौरदा लागा सा,
\v 18 ऐबै मूँ उठिया आपणै बापू रै घौरा बै ज़ाणा होर तिन्हा बै बोलणा, बापू ज़ी मैं परमेश्वर होर तुसरै खिलाफ पाप केरू सा  ।
\v 19 ऐबै हाँऊ तुसरा बेटा बोलणै रै लायक नी रौहू । मुँबै तुसै आपणै घौरा ना नोकरा साही रखा ।
\v 20 तैबै सौ उठिया आपणै बापू रै घौरा बै च़ौलू । आज़ी सौ आपणै घौरा ना थोड़ी दूर ती कि तेइरै बापुऐ स हेरू होर बापू बै तेई पैंधै दैया आई । तैबै सौ बापू ठोर मारिया आपणै बेटै रै गौऐ मिलू होर तेई बै माँकी धिनी ।
\v 21 तैबै तेई बेटै बापू बै बोलू, “ओ बापू ज़ी ऐबै हाँऊ तुसरा बेटा बोलणै रै लायक नी रौहू किबैकि मैं परमेश्वर होर तुसरै खिलाफ पाप केरू सा ।”
\v 22 पर तेई बापुऐ आपणै नोकरा बै बोलू, “शोभलै ना शोभलै झिकड़ै आणा होर एई रै लाआत । एइरै हौथा ना खानदानी मुँदड़ी होर ज़ोंघा ना शोभलै बूट लाआत्
\v 23 होर धाचुएदै मोटै ज़ेही बौकरै बै आणा होर काटा ताकि आसै सब मिलिया खालै होर खुशी मनालै ।
\v 24 किबैकि मेरा ऐ बेटा मुँआ ती होर ऐबै ज़िन्दा हुआ सा । ऐ राहुआ दा ती पर ऐबै मिलू सा । तैबै ते सबै खुशी मनाँदै लागै ।
\v 25 तेइरा बड़ा बेटा छेता ना ती । ज़ैबै सौ घौरा बै आऊ ता तेइऐ घौरा आग्गै पुजिया बड़ी गिता-बाता शुणी ।
\v 26 तैबै बड़ै बेटै एकी नोकरा ना पुछ़ू, ‘ऐ की होंदा लागा सा?’
\v 27 नोकरै एज़िया बोलू, ‘तुसरा भाई सहि-सलामत घौरा बै वापस आऊ सा होर बापु ज़ी ऐ तेइरै एणै री खुशी ना मोटा ज़ेही बौकरा काटणै द्याऊ दा सा होर आसै सबै खुशी मनाँदै लागै दै सी ।
\v 28 एसा गल शुणिया बड़ा भाई झ़िकुआ होर सौ भीतरा बै नी नौठा । तैबै तेइरै बापुऐ सौ बाहरै एज़िया समझ़ाऊ
\v 29 तेइयै आपणै बापू बै जवाब धिना, “हेरा हाँऊ एतरी वौर्षा ना तुसरी सेवा केरदा लागा सा होर तुसरी हरेक आज्ञा बै मनदा लागा दा सा पर तैबै बी तुसै मेरी तैंइयै एक गौभू तक नी धिना कि हाँऊ आपणै सैंघी सैंघै खुशी मनाँदा ।”
\v 30 पर ज़ैबै तुसरा ऐ ओछ़ा बेटा आपणी सारी धन-दौलता बै बुरै-बुरै कोमा ना खैत्म केरिया आऊ ता तुसै एई री तैंइयै सैभि ना बड़ा बौकरा काटू होर लोका ना धाम ख्याई ।
\v 31 तैबै बापुऐ तेइबै बोलू, “ओ मेरै प्यारै बेटैआ तु ता हमेशा मूँ सैंघै रौहा सा होर ज़े किछ़ मेरा सा सौ सबकिछ़ तेराऐ ता सा ।
\v 32 पर आसा एई रोज़ा ना खुशी मनाणी किबै कि तेरा ऐ भाई ज़े मूँआ दा ती ऐबै ज़िन्दा हुआ सा । होर ज़ुण कि राहुआदा ती ऐबै मिलू दा सा ।
\c 16
\s चलाक मुन्शी
\p
\v 1 यीशु आपणै च़ेलै बै एक कैथ दसा सी । एकी सेठा आग्गै एक मुन्शी ती होर लोकै सेठा सामनै तेई मुन्शी पैंधै दोष लाऊ कि तुसरा मुन्शी तुसरै ढैबुऐ बै आपणी मर्जीऐ खर्च़ केरदा लागा सा ।
\v 2 तैबै तेइ सेठै आपणा मुन्शी शाधु होर तेइबै बोलु, हाँऊ तेरै बारै ना ऐ की लागा सा शुँणदा? तू आपणै मुन्शी होंणै रा हिसाब दै किबैकि तू आगै बै मुन्शी नी रौही सकदा ।
\v 3 तैबै सौ मुन्शी सोच़दा लागा, ऐबै हाँऊ की केरनू? किबैकि मेरै मालका हाँऊ मुन्शी रै कौमा ना खोलणा लाऊ सा होर मूँ ना एतरी ताकत नी ऑथी कि हाऊँ गढ्ढै कोती सकनू । होर भीख मुँगणै ना ता मुँबै शर्म लागा सा ।
\v 4 मूँ आग्गै एक तरकीब सा अगर तेतै रै मुताबिक हाँऊ कोम केरनू ता मेरै बोहू सारै सैंघी होंणै । औखना खोलणै ना बाद तिन्हा मेरी मज़त केरनी ।
\v 5 तैबै तेइ मुन्शीऐ आपणै मालकै रै कर्ज़दार एक-एक केरिया शाधै । मुन्शीऐ पहलै कर्ज़दारा ना पुछू, तौ पैंधै मेरै मालका रा केतरा कर्जा सा?
\v 6 कर्ज़दारै उतर धिना, शौऊ मैण तेल, तैबै मुन्शीऐ तेईबै बोलू तू बेशिया आपणै खातै ना पज़ाह लिख ।
\v 7 तैबै मुन्शीऐ दुज़ै कर्ज़दारा ना पुछू, ‘त पैंधै केतरा कर्ज़ा सा?’ तेई कर्ज़दारै बोलू, मूँ पैंधै शौऊ मैण गेहूं रा कर्जा सा । तैबै मुन्शीऐ तेइबै बोलू, तू आपणै खातै ना औशी मूंण लिख ।
\v 8 तैबै मालकै तेई लूच़ै मुन्शी री बड़ी सराहणा केरी किबैकि तेइयै बड़ी च़लाकी सैंघै कोम केरू । किबैकि एसा दुनियै रै लोका आपणै बौक्तै रै लोका मोंझ़ै आपणै रीति व्यवहारा ना धर्मी लोका ना ज़ादा च़लाक सी ।
\v 9 तैबै यीशुऐ बोलू, “हाँऊ तुसा बै बोला सा कि दुनियै री धन दौलता ना आपणी तैंइयै सैंघी बणात् । तैबै तिन्हा अन्नत जीवना ना तुसरा स्वागत केरना” ।
\v 10 ज़ुण थोड़ै ज़ेही ना बशाह रै काबिल सा सौ बोहू ना बी बशाह रै काबिल सा होर ज़ुणी पैंधै थोड़ै ज़ेही ना बी बशाह नी केरी सकदै तेई पैंधै बोहू ना बी बशाह केरना मुश्किल सा ।
\v 11 अगर तुसै दुनियावी धन-दौलता ना विश्वास योग्य नी ऑथी ता तुसा बै सैच्च़ा धन कुणी देणा
\v 12 अगर तुसै दुजै री धन-दौलता ना बशाह केरनै लायक नी रौंहदै ता ज़े धन-दौलत तुसरी आपणी सा सौ तुसा बै कुणी देणी?
\v 13 कोई बी नोकर दुई मालकै री सेवा नी केरी सकदा किबैकि ऐण्ढा करनै सैंघै तेई एकी सैंघै ता मिलिया रौहणा पर दुजै सैंघै नैंई ।
\s यीशु रै किच्छ उपदेश
\p
\v 14 यहूदी धर्मी पँडत ज़ो धन-दौलतै रै लालच़ी ती ते यीशु री शिक्षा शुणीया तिन्हरा मज़ाक उड़ाँदै लागै ।
\v 15 यीशुऐ तिन्हा बै बोलू, “तुसै ता माण्हू रै सामनै आपणै-आपू बै धर्मी समझ़ा सी पर परमेश्वर तुसरै मना बै ज़ाणा सा । ऐ दुनिया ज़ुणी गल्ला रा आदर केरा सा सौ परमेश्वरै री नज़री ना नफरतै रै लायक सा ।
\v 16 ज़ैबै तक बपतिस्मै देणू आऐ युहन्नै प्रभु रा वच़न नी दसू ती तैबै तक लोका मूसै री धर्म विधि होर भविष्यावाणी केरनू आऐ बै मना ती, पर ऐबै परमेश्वरै रै राज्य रै ज्ञानै री गैला रा प्रचार होंदा लागा सा होर सैबै लोका एई राज्य पाणै री तैंइऐ एँदै लागै सी ।
\v 17 एथा रा मतलब ऐ नी ऑथी कि धर्मविधि रा कोई मतलब नी रौहू । धर्मविधि ता स्वर्ग होर धौरती ना बी बोहू पक्की सा ।
\v 18 ज़ैण्ढा कि, “कोई बी माण्हू अगर आपणी लाड़ी बै तलाक देआ सा होर कौसी होरी बेटड़ी सैंघै ब्याह केरा सा ता स पाप केरा सा होर ज़ुण तलाक देउईदी बेटड़ी सैंघै ब्याह केरा सा स बी पाप केरा सा ।
\s सेठ माहणु होर सेठ लाजर
\p
\v 19 यीशुऐ एक होर उदाहरण दैसू, एक सेठ माण्हू ती । सौ मैंहगै-मैंहगै झिकड़ै ला ती होर हर रोज़ सुख चैन होर ठाटा ना रौहा ती ।
\v 20 लाज़र नाँ रा एक कँगाल माण्हू ज़ो कि ज़ख्मा सैंघै भौरूआदा ती तेइबै कोई माण्हू तेई सेठ माण्हू री डेही पैंधै छ़ौड़ा ती
\v 21 लाज़र तेई सेठ माण्हू रै दुआरा आग्गै बेशा ती । तौखै सौ सेठ माण्हुऐ शेटू दै ज़ुठै बै खा ती होर कुतै एज़िया तेइरै ज़ख्मा बै लैमका ती ।
\v 22 किछ़ रोज़ा बाद सौ कँगाल माण्हू मुँआ होर स्वर्गदूतै तेइरी आत्मा नेइया स्वर्गा ना अब्राहमै रै फाड़ै ना पजाई । तैबै किछ़ रोज़ा बाद सौ सेठ माण्हू बी मुँआ होर सौ पौथू । तेइरी आत्मा नरका ना पौई ।
\v 23 नरका ना तड़फदी घेरै तेई ना बोहू दूर आब्राहमै रै फाड़ै ना लाज़र हेरूआ  ।
\v 24 तैबै तेइयै हाक पाइय बोलू, “ओ बापू अब्राहम मूँ पैंधै दया केरिया लाज़रा बै भेज़ ताकि ऐ आपणी गुठी पाणी ना शौगिया मेरी ज़ीभा बै ठण्डा केरला किबैकि हाँऊ औखै औगी ना तड़फदा लागा सा ।”
\v 25 पर आब्राहमै बोलू, “ओ मेरै बेटै याद रख तैं आपणी ज़िन्दगी ना सारी शोभली च़ीज़ा पाई सी ज़ैबैकि लाज़रै बुरी च़ीज़ा, होर ऐबै ऐ औखै मज़ै ना सा होर तू तौखै दुःख झेलदा लागा सा ।
\v 26 एतराऐ नी ऑथी, तेरै होर आसरै बिच़ा ना एक बड़ी खाई सा । तौखै ना कोई औराबै नी एज़ी सकदा होर ना कोई औखै न पौरै बै जाई सकदा ।
\v 27 तैबै तेई सेठ माण्हुऐ बोलू, ता हे बापू हाँऊ तौ आग्गै विनती केरा सा कि लाज़रा बै मेरै घौरा भेज़ ।
\v 28 किबैकि मेरै पोंज़ भाई सी हाँऊ च़ाहा सा कि लाज़र तिन्हा आग्गै ज़ाइया तिन्हा बै एई नरकै रै बारै ना समझ़ाला ताकि मौरनै ना बाद ते एई नरका बै नी लोड़ी आऐ ।
\v 29 पर आब्राहमै बोलू, तिन्हा हाग्गै मूसा होर गुरू सी तिन्हा बै तिन्हरी शुणनै दै ।
\v 30 तैबै सेठै बोलू, नैंई बापू अब्राहमा, अगर कोई मूँऐंदै ना तिन्हा आग्गै ज़ाला ता तिन्हा परमेश्वरा धिराबै फिरना ।
\v 31 अब्राहमै तेइबै बोलू, अगर ते मूसा होर गुरू री नी शुणदै ता कोई मूँऐदै माण्हू ना तिन्हा आग्गै ज़ाला ता तिन्हा तेइरी बी नी शुणनी ।
\c 17
\s यीशु ठोकर होर माफ़ी रै बारे न शिक्षा देआ सा
\p
\v 1 एक रोज़ यीशुऐ आपणै च़ेलै बै बोलू, लोका ना पाप कराणू आई गल्ला ता बोहू होणी पर तेई माण्हू बै कड़ी सज़ा मिलणी ज़े होरी ना पाप करा सा ।
\v 2 ज़ुण माण्हु मूँ पैंधै बशाह केरनू आऐ ना पाप करा सा तेइरै गौआ ना गरका पाथर बोनिया तेइबै समुँदरा ना शेटलै ता तेइरी तैंइयै ऐ सज़ा बी कम सा किबैकि परमेश्वरा तेइबै एथा ना बी कड़ी सज़ा देणी ।
\v 3 ख़बरदार! अगर तेरा कोई भाई पाप केरा सा होर तेइ पापा बै मना सा ता तू तेइबै माफ केर ।”
\v 4 अगर तेरा भाई सौत बार तेरै खिलाफ पाप केरा सा होर सौत बार एज़िया माफी मुँगा सा ता तू तेइबै माफ केर ।
\s बशाह री शिक्षा
\p
\v 5 च़ेलै यीशु बै बोलू, “प्रभु जी आसरै बशाह बै बढ़ात् ।
\v 6 प्रभु यीशुऐ तिन्हा बै बोलू, “अगर तुसा आन्दरै राई रै एकी दाणै बराबर बी बशाह होंदा ता तुसै ऐई तूतै रै बूटै बै बोलदै कि तू ज़लाड़ै सैंघै नोई बै जा ता तेई तुसरी शुणनी ती ।
\s एकी नोकरा रा फर्ज
\p
\v 7 तुसा मौंझ़ै ऐन्ढा नोकर कुण सा ज़ो कि छेता ना हौल़ लाइया होर भेड़ा बै च़ारिया एला ता तेइरा मालक बोलला कि एज़ होर रोटी खाँदा बेश?
\v 8 कि तेई मालका ऐन्ढा बोलणा कि पहलै मेरी तैंइयै रोटी बणा होर ज़ाँ ढौई हाँऊ खानू पिनू नी ताँ ढौई तू मेरी सेवा केर तैबै ना बाद तू बी खाई पीई ।
\v 9 आपणा सारा कोम कराणै ना बाद बी तैई मालका आपणै नौकरा रा एहसान नी मनणा ।
\v 10 ऐण्ढै तैरहै, जैबै तुसै मेरै सारै कोम होर मेरी सारी आज्ञा बै मैनलै ता तुसै एण्ढा बोलेइत्, आसै एसा सफारशी लायक नी ऑथी, आसै ता नक्कमै सेवक सी होर आपणा फर्ज़ पूरा केरना लाऊ सा ।
\s यीशु दस कोढ़ी माहणु बै ठीक केरा सी
\p
\v 11 यीशु सामरिया होर गलीलै रै बिच़ियै आघै यरूशलेमा बै जाँदै लागै दै ती ।
\v 12 कौसी ग्राँ बै ज़ाँदी घेरै यीशु बै दस कोढ़ी मिलै ।
\v 13 तिन्है कोढ़ियै दूर खड़ै होइया ज़ोरा सैंघै बोलू, “ओ गुरू जी! आसा पैंधै दया केरात् ।”
\v 14 यीशुऐ तिन्हा बै हेरिया बोलू, “ज़ाआत्, होर ज़ाईया आपणै आपा बै ययरूशलेम मन्दिरै रै पज़ीयारै बै रिहात्” होर जाँदै-ज़ाँदै ते ठीक हुऐ ।
\v 15 तिन्हा मौंझ़ै ज़ैबै एकियै हेरू कि हाँऊ ठीक हुआ ता सौ परमेश्वरै री जय-जयकार केरदै वापस आऊ ।
\v 16 सौ एज़िया यीशु री ज़ोंघा पैंधै पौड़िया यीशु रा धन्यवाद केरदा लागा; होर सौ सामरी ती ।
\v 17 तेई हेरिया यीशुऐ बोलू, “कि मैं दसै रै दस कोढ़ी ठीक नी केरै तैबै होरा ते नोऊ कौखै नौठै ।”
\v 18 ज़े यहूदी नी ऑथी एई परदेशी छ़ौड़िया कोई होर नी निकता ज़ो परमेश्वरा रा धन्यवाद केरदा?
\v 19 तेथा ना बाद यीशुऐ तेई माह्णू बै बोलू, “ख़ड़ा उठ होर ज़ा किबैकि तैं परमेश्वरा पैंधै बशाह केरू तैबै तू ठीक हुआ ।”
\s परमेशवरै रै राज्य रा एणा
\p
\v 20 एक बार यहूदी पुरोहितै यीशु ना पुछ़ू कि परमेश्वरा रा राज्य कैबै एणा? यीशुऐ तेइबै बोलू, “परमेश्वरा रा राज्य प्रगट रूपा ना नी एँदा कि तुसै तेइबै हेरी सकलै ।
\v 21 लोका नी बोलणा हेरा परमेश्वरा रा राज्य औखै सा कि तौखै सा किबै कि हेरा परमेश्वरा रा राज्य तुसा मौंझ़ै सा ।
\v 22 तैबै यीशुऐ आपणै च़लै बै बोलू, “तिन्हा ध्याड़ै एणा ज़ैबै तुसै माण्हू रै बेटै रै ध्याड़ै ना एकी ध्याड़ै बै हेरणा च़ाहलै पर सौ ध्याड़ा तुसाबै भाणै नी मिलणा ।
\v 23 पर लोका तुसा बै बोलणा कि हेरा परमेश्वरा रा राज्य औखै सा कि तौखै सा पर तुसै तिन्हा पिछ़ै हेरेइत् जाँदै ।
\v 24 ज़ैंण्ढै सर्गा ना बिज़ली च़मका सा तैंण्ढै माण्हू रै बेटै बी आपणै रोज़ा ना प्रगट होणा ।
\v 25 पर पहिलै ए जरूरी सा कि माण्हु रा बेटा दु:ख चेकला, होर एई ज़ुगै रै लोका तैइबै होच्छा बुझ़लै ।
\v 26 माण्हु रै बेटै रा ध्याड़ा बी एण्ढा होणा, ज़ैण्ढा की नुहै रै ध्याड़ै ना हुआ ती ।
\v 27 ज़ुणी ध्याड़ै तक नूह आपणै ज़हाजा ना नी बैठा, तैई ध्याड़ै तक लोका खा-पीया ती, होर तिन्हा ना ब्याह-शादी होआ ती । तैबै सारी धौरती ना पाणी भौरूआ होर सैभै लोका खैत्म हुऐ ।
\v 28 औज़की दुनिया ना बी ऐण्ढाऐ होणा, ज़ैण्ढा कि लूतै रै बौक्ता ना हुआ ती, लोका खाँदै-पींदै, लेण-देण कैरदै, बुटै लाँदै होर घौरा बणाँदै लागै ती ।
\v 29 पर ज़ुणी रोज़ै लूत सदोम शैहरा ना निकता तेही ध्याड़ै ना सर्गा ना औग होर गन्धका रा गाश पौऊ होर सबकिछ़ खैत्म हुआ ।
\v 30 माण्हू रै बेटै रै एणै रै ध्याड़ै ना बी ऐण्ढाऐ होणा ।
\v 31 तेई ध्याड़ै ना ज़ुण छ़ापरा पैंधै होला होर तेइरा समान भीतरै होला ता सौ आपणै समान नेंदा नी उतरला होर ज़ुण छेता ना सा सौ वापस नी एला ।
\v 32 लुतै री लाड़ी सैंघै ज़े हुआ तेइबै याद रखा ।
\v 33 ज़ुण आपणी ज़ानी बै बच़ाणा च़ाहा सा ता तेई सौ गँवाणी होर ज़ुण आपणी ज़ानी बै गँवाणा च़ाहा सा ता तेई सौ बच़ाणी ।
\v 34 हाँऊ तुसा बै बोला सा, “तेसा रातियै दूई माण्हू एकी साथरै ना होणा, तिन्हा मौंझ़ै ना एकी माण्हू नेइणा होर दुजा‌ छ़ौड़ी देणा ।
\v 35 अगर दुई बैटड़ी कैठै चक्की पीशदी होली, ता एक नैईणी होर एक छौड़ी देणी । 36 दुई माण्हु छेता ना कोमा केरदै होणा, तिन्हा मौंझै ना एकी नैईणा होर दुजा छौड़ी देणा ।
\v 36 दुई माहणु छेता न होलै ता, एक नेहणा होर दूजा छेता न ऐ रौहणा
\v 37 तैबै प्रभु यीशु रै च़ेलै पुछू, “हे प्रभु, ऐ सैब कौखै होणा? तैबै प्रभु यीशुऐ तिन्हा बै जवाब धिना, जैण्ढै इलणी रै कठा होणै सैघै पता चला सा कि औखे कौंईछै लाश पौईदी सा तैण्ढै इन्हा चिन्ह-चमत्कारा ना ऐ पता चलणा कि परमैश्वरै रै राज्य रा बौक्त नैड़ आऊ दा सा ।
\c 18
\s विधवा होर अधर्मी न्यायधीशा रा उदाहरण
\p
\v 1 एक रोज़ यीशुऐ आपणै चेलै बै एक उदाहरण दैसू, ताकि ते लगातार प्रार्थना कैरदै रौहलै होर नराश नी होलै ।
\v 2 यीशुऐ बोलू, “कौसी शैहरा ना एक फैसला केरनू आला रौहा ती । सौ कौसी माण्हु री परवाह नी ती केरदा होर सौ परमेश्वरा ना बी नीती डौरदा ।”
\v 3 तैई शैहरा ना एक विधवा बी रौहा ती होर सौ तेई फैसलै केरनू आलेआग्गे -घैड़ीऐ एज़िया बोला ती, “मेरै फैसलै केरिया मेरै बेईरी ना मुँबै बच़ात् ।”
\v 4 किछ़ रोज़ा ढौई स फैसलै करनू आल़ा हिलै-भानै केरदा रौहू, पर एक रोज़ तेइयै सोच़ु कि हाँऊ ना ता परमेश्वरा ना डौरदा होर ना लोकै री परवाह केरदा,
\v 5 पर ऐ विधवा मुंबै घैड़ी-घैड़ीऐ एज़िया तँग केरा सा, मूँ ऐबै पतै लाइया एसरा फैसला केरना ताकी ऐ आगै बै मुंबै तँग नी केरली ।
\v 6 तैबै यीशुऐ बोलू, “एई अधर्मी ना किछ़ सीखात् ।”
\v 7 आखिरकार तेइयै बी एक सही फैसला लेऊ । ज़े रात ध्याड़ परमेश्वरा आग्गै विनती केरा सी कि परमेश्वरा तिन्हरा सही फैसला नी केरना? कि परमेश्वरा तिन्हरै बारै ना देरी केरनी?
\v 8 हाँऊ तुसा बै बोला सा, “परमेश्वरा तुरन्त तिन्हरा फैसला केरना । तैबै बी माण्हु रा बेटा ज़ैबै एला ता कि तेई धौरती पैंधै बशाह पाणा?”
\s यहूदी पँडत होर चुंगी लेणु आळा
\p
\v 9 तैबै यीशुऐ तिन्हा बै ऐ उदाहरण दैसू ज़ो आपणै आपा बै बड़ा धर्मी होर दुजै बै तुच्छ समझ़ा ती ।
\v 10 “एक बार मन्दिरा बै दूई माण्हू प्रार्थना केरदै नौठै । एक चुँगी लेणु आल़ा होर दुजा यहूदी पँडत ती ।
\v 11 सौ यहूदी पँडत दूर खैड़ै होइया ऐण्ढी प्रार्थना केरदा लागा, “ओ परमेश्वर हाँऊ तेरा धन्यवाद केरा सा कि हाँऊ होरी साही नी ऑथी, ना हाँऊ कौसी बै धोखा देंदा, ना हाँऊ व्यभिचारी ऑथी होर ना हाँऊ एई चुँगी लेणू आऐ साही ऑथी ।
\v 12 हाँऊ हप्तै ना दुई बारी व्रत रखा सा होर आपणी सारी कमाई रा दसवाँ हिस्सा दान देआ सा ।
\v 13 पर चुँगी लेणु आला सौ माण्हु दूर खैड़ै होइया, टुँबड़ी मुँडी केरिया होर छाति पिटी-पिटीया होर दु:खी मनै ऐण्ढी प्रार्थना केरदा लागा, “हे प्रभु, हाँऊ ता पापी माण्हु सा मुँबै माफ़ केर ।”
\v 14 तैबै यीशुऐ बोलू, “हाँऊ तुसा बै बोला सा, सौ चुँगी लेणु आ परमेश्वरै री नज़री ना धर्मी ठैहरू ।” पर सौ यहुदी पँडत परमेश्वरै री नज़री ना पापी ठैहरू, किबैकि सौ आपणै-आपा बै धर्मी समझ़ा ती । किबैकि ज़ुण आपणै-आपा बै बड़ा बुझ़ा सा तेई हो़छ़ै गिणिना होर ज़ुण आपू बै होछ़ा बुझ़ा सा तेई परमेश्वरै री नज़री ना बड़ै गिणिना ।
\s शोहरु बै आशीर्वाद
\p
\v 15 एक रोज़ किछ़ आमा-बापू आपणै शोहरू पाइया यीशु आग्गै आऐ ताकि यीशु शोहरू पैंधै हौथ रखिया तिन्हा बै आर्शीवाद देलै पर च़ेलै तिन्हा बै झ़िड़का ती ।
\v 16 पर यीशुऐ शोहरू आपू आग्गै शाधै होर बोलू, “शोहरू बै मूँ आग्गै एणै दैआ इन्हा बै मता रोकदै किबैकि परमेश्वरा रा राज्य इन्हराऐ सा ।”
\v 17 यीशुऐ बोलू, हाँऊ तुसा बै सच़ बोला सा जैबै तैंई तुसै परमेश्वरै रै राज्य बै शोहरू साही ग्रहण नी केरलै ता तुसै स्वर्गा बै नेई जाइ सकदै ।
\s सेठ माहणु
\p
\v 18 कौसी धर्मी नेतै यीशु ना पुछ़ू, “ओ उतम गुरू जी ! हाँऊ अमर होणै री तैंइयैं की केरनू?”
\v 19 यीशुऐ तेईबै बोलू, “तू मुँबै उतम किबै बोला सा किबै कि परमेश्वर छ़ौड़िया होर कोई बी उतम नी ऑथी ।”
\v 20 यीशुऐ तेइबै भी बोलू, “तू परमेश्वरै धिनी दी विधि रै विधाना बै ता ज़ाणा सा: व्यभिच़ार नी केरना, कौसी रा खून नी केरना, च़ोरी नी केरनी, कौसी रै खिलाफ झ़ूठी गुआही नी देणी, होर आपणै आमा-बापू रा आदर केरना  ।
\v 21 यहुदी पँडतै बोलू, इन्हा गल्ला बै ता हाँऊ होछ़ै ना फेटै मैनदा आऊ सा ।
\v 22 यीशुऐ बोलू, “हाज़ी बी तौ ना एकी गल्लै री कमी सा । तू आपणी सारी ज़ायज़ादा बै बेच़ होर गरीबा बै बोंड तैबै तौभै स्वर्गा ना धन मिलणा होर तू मूँ पिछ़ै एज़ ।
\v 23 सौ धर्मी नेता इन्हा गल्ला शुणियाँ दुःखी हुआ किबैकि तेई आग्गै बड़ी भारी ज़ायज़ाद ती होर सो बड़ा सेठ ती ।
\v 24 तेइ सेठा बै दु:खी हेरिया प्रभु यीशुऐ बोलू, “ज़ुणी माण्हू हाग्गै बोहू धन-दौलत् सा तेइरा परमेश्वरै रै राज्य ना प्रवेश केरना केतरा मुश्किल सा ।”
\v 25 आपणी धन-दौलता पैंधै भरोसा केरनु आल़ै माण्हु रा स्वर्ग राज्य ना प्रवेश केरना केतरा मुश्कल सा जैबै कि ऊँटा रा सिऊणी रै छेदै फेटै निकलणा असान सा ।
\v 26 लोकै जैबै ए गल्ला शूणी ता बोलदै लागै, तैबै कुण मुक्ति पाई सका सा?
\v 27 यीशुऐ बोलू, “ज़ुणा कोम माण्हु री तैंईए मुश्कल सी ते कोम परमेश्वरै री तैंईए सान सी ।”
\v 28 तैबै यीशु रै च़ेलै पतरसै बोलू, “हेरात् प्रभु जी आसै ता आपणा घौर-बार होर सैब किछ छ़ौड़िया तुसा पिछ़ै च़ैलदै लागै दै सी ।”
\v 29 यीशुऐ तिन्हा बै बोलू, “तैं सही बोलू पर हाँऊ तुसा बै सच़ बोला सा ऐण्ढा कोई नी ऑथी ज़ुणिऐ आपणै घौर-बार,लाड़ी, बाल-बच्चै, भाई-बन्धु होर आमा-बापु परमेश्वरै रै राज्य री तैंइयै छौड़ै दै होलै ।
\v 30 अगर कोई ऐण्ढा केरा सा ता स एसा ज़िन्दगी ना कई गुणा ज़ादा आशीष पाआ सा होर एणु आऐ ज़ुगा ना तिन्हा बै अनंत ज़िंदगी बी मिला सा ।
\s यीशु त्रीजी बार आपणी मौऊती रै बारे न भविश्यवाणी केर सा
\p
\v 31 यीशुऐ आपणै बारा च़ेलै आपू सैंघै नेऐ होर तिन्हा बै बोलू, “हेरा आसै यरूशलेमा बै च़ौलै सी होर ज़ेतरी गल्ला माण्हु रै बेटै रै बारै ना भविष्यवक्तै लिखी सी ते सब तौखै पुरी होणी ।”
\v 32 तौखै सौ अधर्मी लोकै रै होथा ना दैईणा । तौखै तिन्हा तेइरा मज़ाक उड़ाणा, तेइरी बेइज़ती केरनी होर तेई पैंधै थूकणा ।
\v 33 तिन्हा सौ कोड़ै लाइया मारना होर सौ मकाणा, पर तेई त्रीजै ध्याड़ी भी ज़िन्दै होणा ।
\v 34 पर यीशु ज़े गल्ला तिन्हा बै दैसदै लागै ती तिन्है च़ेलै ते नी समझ़ी होर ए सारी गल्ला तिन्हा ना छुपी रौही ।
\s यीशु एकी काणै माहणु बै ठीक केरा सी
\p
\v 35 ज़ैबै यीशु होर तिन्हरै च़ेलै यरीहो नाँ री ज़ैगा ना पुजै, ता तौखै एक काणा भिखारी बेठा ती होर सौ भीख मुँगदा लागा दा ती ।
\v 36 लोकै रै हल्लै शुणिया तेई भिखारियै लोका ना पुछ़ू, “औखै ऐ की लागा सा होंदा?”
\v 37 तिन्है लोकै तेई भिखारी बै दैसू कि इसै धिरैयीशु नासरी ज़ाँदै लागै सी ।
\v 38 तैबै सौ भिखारी ज़ोरा सैंघै हाका पाईया बोलदा लागा, “ओ यीशु, दाऊदै रै बेटैया मूँ पैंधै दया केर !”
\v 39 ज़ुणा लोका आगै-आगै ओंढदै लागै ती ते तेई भिखारी बै झ़िड़का देंदै लागै पर सौ होर बी ज़ोरा सैंघै बोलदा लागा, “ओ यीशु दाऊदै रै बेटेया मूँ पैंधै दया केर ।
\v 40 जैबै यीशुऐ तैई भिखारी री हाक शूणी ता ते रूकै होर आपणै च़ेलै बै बोलू एई माण्हु बै मु सामनै आणा । जैबै तिन्है च़ेलै सौ भिखारी यीशु सामनै नेऊ ता यीशुऐ सौ भिखारी पुछू,
\v 41 तू की चाहा सा कि हाँऊ तेरी तैंईयै की केरनु? तैबै तैई भिखारीयै बोलू, “हे प्रभु, हाँऊ हेरना चाहा सा ।
\v 42 तैबै यीशुऐ तेई भिखारी बै बोलू, “ठीक सा, तू हेरी सका सा किबैकि तेरै बशाहै तू ठीक केरू ।”
\v 43 तैबै सौ भिखारी एकदम ठीक हुआ होर सौ हेरदा लागा, होर परमेश्वरै री जय जयकार केरदै-केरदै यीशु पिछ़ै च़ैलदा लागा । ज़ेतरै बी लोकै ऐ च़मत्कार हेरू ते सब परमेश्वरै री जय-जयकार केरदै लागै ।
\c 19
\s यीशु होर जक्कई
\p
\v 1 यीशु यरीहो ग्राँ आघै ज़ान्दै लागै ती ।
\v 2 तौखै जक्कई नाँ रा एक माण्हु ती । सौ चुँगी लेणु आए रा मुखिया ती होर सौ बोहू सेठ ती ।
\v 3 सौ यीशु बै हेरना चाहा ती पर बोहू भीड़ होणै री वज़ह ना सौ यीशु बै नी ती हेरी सकदा, किबैकि स कदा ना होच्छा ती ।
\v 4 तैबै सौ ठोर मारिया आगै-आगै नौठा होर बौतै रै कनारै गूलरै रै बुटै ना च़ैढू किबैकि यीशु बी तेसा बौतै आघै ज़ाणु आए ती ।
\v 5 ज़ैबै यीशु तेसा ज़ैगा ना पुजै, ता झाँऊ भाईया बोलू, ओ जक्कई छ़ैके उतरिया भ्याँऊ एज़ किबैकि औज़ मेरा तेरै घौरा ना रौहणा ज़रूरी सा ।
\v 6 जक्कई झ़ट-पट भ्याँऊ आऊ होर खुशी सैंघै तेईऐ प्रभु यीशु आपणै घौरा बै नेऐ ।
\v 7 लोका बै ऐ गल्ल शोभली नी लागी होर ते आपु ना कुड़कुडा़ँदै लागै कि यीशु ता एक पापी माण्हू रै घौरा ना पाहूणै बैंणीया नौठै ।
\v 8 पर जक्कई खड़ा हुआ होर यीशु बै बोलू मूँ आपणी सारी ज़ायज़ादा रा औधा हिस्सा गरीबा बै देणा, अगर मैं कोई ठैगूदा होला ता तेईबै मूँ च़ार गुणा वापस देणा ।
\v 9 यीशुऐ तैईबै बोलू, औज़ ऐई घौरा ना उद्धार आऊ सा किबैकि ऐ माण्हु बी अब्राहमा रा बेटा सा ।
\v 10 माण्हु रा बेटा राहुऐदै माण्हु बै तोपदा होर तिन्हरा उद्धार केरने री तैंईए आऊ दा सा  ।
\s दस नोकरा रा उदहरण
\p
\v 11 लोकै री भीड़ यीशु री इन्हा गल्ला बै शुणदी लागी ती । तैबै यीशुऐ तिन्हा बै एक उदाहरण दैसू किबैकि ते यरूशलेम पुजणु आए ती होर ऐण्ढा बुझा ती कि परमैश्वरा रा राज्य ऐणु आला सा ।
\v 12 यीशुऐ बोलू, एक सेठ माण्हु दूर दैशा बै राजा बैणदा नौठा । ताकि सौ राज़-पाठ पाईया वापस एला ।
\v 13 ज़ाणै ना पहिलै तेई सेठै आपणै दस नोकर शाधै होर तिन्हा बै एक-एक सुनै रै सिक्कै धिनै होर तिन्हा बै बोलू, “ज़ाँ तक हाँऊ नी एनू ताँ तक तुसै एथै लाइया लेण-देण केरदै रौहीत् ।
\v 14 तेई शैहरै रै लोका तेई सैंघै बैर केरा ती होर तेई पिछ़ै किछ़ चुनुऐंदै लोका एसा खबर लेइया भेज़ै कि आसै नी च़ाँहदै कि ऐ सेठ माण्हू आसा पैंधै राज़ केरला
\v 15 ज़ैबै सौ सैठ माण्हू राज़-पाठ लेइया वापस आऊ तैबै तेइयै आपणै ते दस नोकर शाधै ज़ुणीबै तेइयै सुनै रै दस सिक्कै धिनै दै ती किबैकि सौ ज़ाणना च़ाहा ती कि तिन्हा सुनै रै सिक्कै सैंघै तिन्है होर केतरै कमौऐ ।
\v 16 पहलै नोकरै एज़िया बोलू, “ओ स्वामी मैं तेई सिक्कै लाइया दस होर सिक्कै कमौऐ सी ।”
\v 17 तेई सेठ माण्हुऐ तेई नोकरा बै बोलू, “ओ उतम दास तू भरोसै केरनै लायक सा किबैकि तू थोड़ै ज़ेही ना बशाह लायक बणी रौहू । हाँऊ तौभै दस ग्राँ रा प्रधान बणा सा ।”
\v 18 तैबै दुजै नोकरै एज़िया बोलू, “ओ स्वामी मैं तिन्हा सिक्कै ना पोंज़ होर सिक्कै कमौऐ सी ।”
\v 19 तेई सेठै तेई नोकरा बै बी बोलू, “शाबाश! हाँऊ तौभै पोंज़ ग्राँ रा प्रधान बणा सा ।”
\v 20 पर त्रीजै नोकरै एज़िया बोलू, “ओ स्वामी हेर मैं तुसरा सौ सुनै रा सिक्का रमाला ना बोनिया सभाईया रैखू सा ।
\v 21 किबैकि हाँऊ तुसा ना डौरा ती । तुसै बड़ै कड़क माण्हू सी । ज़ौखै नी बाँहदै तौखै ना तुसै काटा सी होर ज़ौखै तुसै नी रखदै तौखना तुसै च़ैका सी ।
\v 22 तैबै तेई सेठ माण्हुऐ तेई नोकरा बै बोलू, “ एई दुष्ट नोकरा, ज़ैबै तौभै पता ती की हाँऊ कड़क माण्हू सा, ज़ौखै हाँऊ नी बाँहदा तौखना काटा सा,”
\v 23 तैबै तैं मेरा सुनै रा सिक्का ब्याज़ा पैंधै किबै नी धिना? तकि मुँभै वापस एज़िया ब्याज़ ता मिलदा ।
\v 24 तैबै तेई सेठ माण्हुऐ होरा तिन्हा नोकरा बै बोलू, “एई नोकरा ना तेई सुनै रै सिक्कै बै वापस मुँगा होर ज़ुणि आग्गै सैभी ना ज़ादा सी तेईबै दैआत्,”
\v 25 होरा तिन्है नोकरै बोलू, “ओ स्वामी तेई आग्गै ता दस सुनै रै सिक्कै सी ।
\v 26 तेई सेठै बोलू, “हाँऊ तुसा बै बोला सा ज़ुणी आग्गै सा तेई बै होर मिलणा होर ज़ुणी हाग्गै नी ऑथी ज़े किछ़ तेई आग्गै सा तेइना सौ बी वापस मुँगिणा ।”
\v 27 मेरै तिन्हा बेइरी बै ज़ुणा नी चाँहदै ती कि हाँऊ राज़ा बैणदा तिन्हा बै मूँ सामनै आणिया मारात् ।
\s यीशु रा यरुश्लेमा न प्रवेश
\p
\v 28 इन्हा गल्ला केरिया यीशु यरूशलेमा धिराबै नौठै होर ते आपणै च़ेलै ना आगै-आगै ओंढदै लागै ती ।
\v 29 जैबै ते जैतून नाँ रै ढौगा पैंधै बैतफगै होर बैतनिय्याह ग्राँ ना पुजै, ता यीशुऐ आपणै दुई च़ेलै भेजै,
\v 30 यीशुऐ तिन्हा च़ेलै बै बोलू, पारलै ऐई ग्राँ बै ज़ाआत् तौखै तुसा बै एक गधी रा बच्च़ा बोनुआ दा मिलणा, ज़ुणी पैंधै आज़ी तक कोई बी नी बेठा दा, तुसै तेइबै खोलिया औखै आणा ।
\v 31 अगर तुसा ना कोई पुछ़ला कि तुसै ऐ किबै लाऊ सा खौलणा ता एण्ढा बोलेईत कि प्रभु बै ऐई री जरूरत सा ।
\v 32 जैबै तै च़ेलै तौखै नौठै ता तिन्हा बै सौ गधी रा बच्च़ा जैन्ढा यीशुऐ बोलू ती तैण्ढा ऐ बोनुँदा मिलू ।
\v 33 जैबै तै च़ेलै तेई गधी रै बच्च़ै बै खोलदै लागै ती ता तैसा गधी रै मालकै तिन्हा बै बोलू, तुसै ऐई बच्च़ै बै किबै खोलदै लागै सी?
\v 34 तैबै तिन्है च़ेलै जवाब धिना कि प्रभु बै ऐईरी जरूरत सा ।
\v 35 तिन्है च़ेलै सौ गधी रा बच्च़ा खोलिया प्रभु यीशु आग्गै आणु । तिन्है आपणै झिकड़ै खोलिया गधी रै बच्च़ै पैंधै रखै होर प्रभु यीशु तेथा पैंधै बशाऐ ।
\v 36 जैबै यीशु ज़ादैं लागै ती ता ते लोका आपणै झिकड़ै बौता ना बछाँदै ज़ा ती ।
\v 37 जैबै यीशु जैतून ढौगै भ्याऊँ पुजै ता चेलै री सारी मण्डली जुणियै यीशु रै चमत्कार भाऐ ती जोरा सैंघै परमैश्वरै री जय-जयकार केरदी लागी,
\v 38 “धन्य सा सौ राजा जो प्रभु रै नाँ ना एज़ा सा, “स्वर्गा ना शान्ति होर स्वर्गा ना रौहणू आऐ परमेश्वरै री महिमा हो ।”
\v 39 भिड़ा ना खड़ै किछ़ फरीसियै यीशु बै बोलू, गुरू जी आपणै च़ेलै बै चुप बेशणै बै बोला ।
\v 40 यीशुऐ बोलू, अगर ए चुप बेशलै ता बौतै रै इन्हा पात्थरा ज़ोरा सैंघै बोलणा ।
\s यीशु यरुश्लेमा री तेंईये रोआ सा
\p
\v 41 ज़ैबै यीशुऐ नेड़ पुजिया यरूशलेमा धिरावै हेरू ता ते रोंदै लागै होर बोलदै लागै,
\v 42 “मेरी बड़ी इच्छा ती कि तू औज़ ज़ाणदा कि तौभै शान्ति कौस ना मिलणी पर तैं ऐ गल नी समझ़ी ।” ऐबै देर हुई सा होर शान्ति री ए गल्ला तौ ना‌ छुपी सी ।
\v 43 ते ध्याड़ै एणू आऐ सी ज़ैबै तेरै बैईरी तेरी तैंइयैं हर तरफा ना मुसीबता खड़ी केरनी । तिन्हा तू घेरना होर हर पासै ना तौ पैंधै दबाव पाणा ।
\v 44 तिन्हा तू होर तौआन्दरै रौहणु आए तेरै बच्च़ै सब खैत्म केरनै । तिन्हा तेरी भिती रै एकि पाथरा पैंधै दुजा पथर नी रोहणै देणा किबैकि परमेश्वरै ज़े मुक्ति पाणै रा मौका तोभै धिना ती तैं तैता रा नाँह केरू ।
\s यीशु मंदिरा रै दुकानदारा बै हटा सी
\p
\v 45 तैबै यीशु मन्दिरा बै नौठै होर ज़ुणा लोका तौखै दुकानदारी केरदै लागै ती तिन्हा बै मन्दिरा ना बाहरै खोलदै लागै ।
\v 46 यीशुऐ तिन्हा बै बोलू, “पवित्र शास्त्रा ना ऐ लिखु सा मेरा घौर प्रार्थना रा घौर होणा पर तुसै ता ऐ डाकू रा अड्डा बणाऊ सा ।
\v 47 यीशु हर रोज़ मन्दिरा ना उपदेश देंदै लागै । मुखिया पुजारी, धर्म गुरू, होर कई नेते तिन्हा बै खैत्म केरनै री स्कीम बणादैं लागै ।
\v 48 पर तिन्हा बै ऐण्ढा केरनै रा मौका नी मिलू किबैकि यीशु जे बोला ती लोका तिन्हरी हर गल्ला बै बड़े ध्यानै सैंघै शुणा ती ।
\c 20
\s यीशु रै हका पेन्धे प्रशन
\p
\v 1 यीशु एक रोज़ मन्दिरा ना परमेश्वरै रै बारै ना दसदै लागै ती ता मुखिय पुजारी यहुदी, धर्म-गुरू होर बुजुर्ग यहुदी नेते तिन्हा आग्गै आऐ ।
\v 2 ते यीशु ना पुछदै लागै । “तू आसा बै एसा गल़ दैस कि तू इन्हा कोम कुणी हका सैंघै केरा सा, ऐ सब किछ केरनै रा हक तौभै कुणियै धिना?”
\v 3 यीशुऐ तिन्हा बै जबाव धिना, “हाँऊ बी तुसा ना एक स्वाल पुछा सा पहलै मुभै तैई स्वाला रा जबाव दसा,
\v 4 यूहन्ना बै बपतिस्मा देणै रा हक स्वर्गा ना मिलू ती कि माण्हु ना?
\v 5 यीशु री ऐ गल्ल शुणिया ते आपु ना सोच-विचार केरदै लगै, “अगर आसै स्वर्गा ना बोललै ता एई आसा बै बोलणा, तैबै तुसै यूहन्ना पैंधै बशाह किबै नी केरू?
\v 6 होर अगर आसै बोलू कि माण्हु री तरफा ना ता लोका आसा पैंधै पाथरै बाहणी किबैकि ते यहुन्ना बै भविष्यवक्ता मना ती ।
\v 7 तैबै तिन्है बोलू, “आसै नी ज़ाणदै कि यहुन्ना बै बपतिस्मै देणै रा हक कौखना मिलू ।”
\v 8 यीशुऐ बी तिन्हा बै बोलू, “ज़ाआत् हाँऊ बी तुसा बै नी दसदा कि हाँऊ इन्हा कोमा कुणी हका सैंघै केरा सा ।”
\s दुष्ट किसाना रा उदहरण
\p
\v 9 तैबै यीशु लोका बै एक कैथ दैसदै लागै: एकी माण्हुऐ अँगूरा रा बगीच़ा लाऊ होर सौ ठेकै पैंधै धिना होर आपु खासी साला बै दूरा देशा बै नौठा ।
\v 10 ज़ैबै अँगूरा बै कट्ठा केरनै रा बौक्त आऊ ता तेई माण्हुऐ आपणा एक नोकर तिन्हा अँगूरा रा हिस्सा मुँगणै री तेंइयै भेज़ू पर तिन्है ठेकैदारै सौ नोकर मारी पिटिया खाली हौथ वापस भेज़ू ।
\v 11 तैबै तेई माण्हुऐ आपणा दुजा नोकर भेज़ू पर तिन्है सौ बी मारी पिटिया खाली हौथ वापस भेज़ू ।
\v 12 किछ़ रोज़ा बाद तेई माण्हुऐ आपणा एक होर नोकर भेज़ू कि सौ ज़ाइया मालका रा हिस्सा आणला पर तिन्है सौ बी घायल केरिया वापस भेज़ू ।
\v 13 तैबै सौ बगीच़ै रा मालक सोच़दा लागा कि ऐबै हाँऊ की केरनू? मूँ ऐबै आपणा प्यारा बेटा भेज़णा शायद ते एइरी कद्र केरलै ।
\v 14 पर ते ठेकेदार तेईरै बेटै बै हेरिया ऐण्ढा बोलदै लागै, हेरा ऐ ता एई बगीच़ै रा वारिस सा एज़ा आसा ऐ मिलिया मकाणा होर ऐ बगीच़ा म्हारा होणा ।
\v 15 तैबै तिन्है सौ मालका रा शोहरू शगीटिया तैई बगीचै ना बाहरै नेऊ होर मकाऊ । यीशुऐ बोलू, तुसै की सोच़ा सी, ऐबै तेई बगीचै रै मालका तिन्हा सैंघै की केरना?
\v 16 ऐबै तेई मालका एणा होर ते ठेकेदार मकाणै होर ठेका छ़ुड़ाइया होरी बै देणा । तैबै शुणनु आ ऐ लोकै बोलू, “ओ परमेश्वरा” ऐण्ढा कैदी नी लोड़ी हुआ ।
\v 17 यीशुऐ तिन्हा धराबै भाइया बोलू, “पवित्र शास्त्रा ना ऐ की लिखू सा कि ज़ुणी पाथरा बै राज़ मिस्त्रिऐ नक्कमा बोलू ती सौहै पाथर ऐबै कुणै रा पाथर बैणू ।
\v 18 ज़ुण एई पाथरा सैंघै भीड़िला तेईरै बुरै हाल होणै होर ज़ुणी पैंधै ऐ पाथर औळला तेई पिठै साही पिशिणा ।
\s रोमी सरकारा बै कर देणा
\p
\v 19 महापुजारी होर धर्मविधि ज़ाणनु आल़ै जैबै ऐ उदाहरण शुणू ता ते यीशु बै ढौकणा चाहा ती, किबैकि तिन्हा बै पता लागा कि ज़े गल्ला प्रभु यीशु केरदै लागै सी ते तिन्हरै बारै ना सी पर ते लोका ना डौरा ती ।
\v 20 तैबै ते यीशु बै ढौकणै रा मौका तोपदै लागै, होर तिन्है आपणै जासूस यीशु आग्गै भेजै, ताकि ते यीशु बै तेई री गल्ला ना फ़सालै होर तेइरी शिकायत रोमी सरकारै रै राज्यपाला आग्गै केरलै ताकि सौ प्रभु यीशु बै ढौकिया जेला ना पाला ।
\v 21 तिन्है यीशु बै बोलू, “आसै ज़ाणा सी कि तुसै ठीक-ठीक बोला सी होर सिखा सी होर कौसी री तरफदारी नी केरदै । तुसै सच्च़ाई सैंघै परमेश्वरै री गल्ला सीखाआ सी ।
\v 22 आसा बै दैसा कि रोमी सरकारा बै कर देणा ठीक सा कि नी किबै कि आसै ता यहूदी सी?”
\v 23 यीशुऐ तिन्हरी च़लाकी ज़ाणी होर तिन्हा ना एक सिक्का मुँगू,
\v 24 तेई राज़ै बै दैआत् होर ज़े परमेश्वरा रा सा तेई परमेश्वरा बै दैआत् ।”
\v 25 यीशुऐ तिन्हा बै बोलू, “तैबै ठीक सा, ज़े राज़ै रा सा जासूस यीशु बै नी फस़ाई सकै बल्कि प्रभु यीशु रै जवाब शुणिया हैरान हुऐ ।
\v 26 ते होर बोलू, “एई सिक्कै पैंधै कौसरा फोटू होर नाँ सा?” तिन्है बोलू, “एई सिक्कै ना राजा रा फोटू होर नाँ सा ।”
\s पुनरुत्थान होर ब्याह
\p
\v 27 तैबै किछ़ सदूकी ज़े बोला सी कि मुँऐदै रा ज़िंदा होणा नी ऑथी, तौखे ऐजिया पुछदै लागै ।
\v 28 ओ गुरु जी, “मूसै आसा बै ऐ विधि दैसी सा कि अगर कोई माण्हू मौरला होर तेइरी लाड़ी ज़िंदी सा पर तेइरी कोई लुआद नी होली ता तेइरा भाई तेसा विधवा सैंघै ब्याह केरिया तेसा सैंघै लुआद पैदा केरला होर पहला बच्च़ा तेइरै भाई रा वारिस होणा ।
\v 29 ऐण्ढै सौत भाई ती । सैभी ना बैड़ै भाई रा ब्याह हुआ होर बगैर लुआदी रै मुँआ ।
\v 30 तैबै तेइरै होछ़ै भाइयै तेसा विधवा सैंघै ब्याह केरू होर सौ बी बगैर लुआदी रै मुँआ ।
\v 31 एकी ना बाद एक, एकी ना बाद एक ऐण्ढै तैरहै तिन्है सौत भाइयै तेसा विधवा सैंघै ब्याह केरू पर ते सैभै बगैर लुआदी रै मुँऐ ।
\v 32 किछ़ बौक्ता बाद सौ विधवा बी मुँई ।
\v 33 ऐबै आसा बै एसा गल़ दैसा कि ज़ैबै ते सारै भी ज़िन्दै होलै ता सौ कौसरी लाड़ी होली? किबैकि तिन्है सौत भाइयै तेसा सघै ब्याह केरू ती ।
\v 34 तैबै यीशुऐ तिन्हा बै बोलू, “ब्याह शादी ता ऐसा धौरती पैंधलै माण्हु री तेंईऐ सा ।”
\v 35 पर तेई बौक्तै ज़े मूँऐंदै ना ज़िन्दै होलै तिन्हा ना कोई शादी-ब्याह नी होणा होर ना कोई तौखै ब्याह ना देईणा ।
\v 36 ना तिन्हा मौरना किबैकि तिन्हा स्वर्गदूता साही होणा । दोबारा ज़िन्दै होणै सैंघै ते परमेश्वरै रै बेटै सी ।
\v 37 मुऐदैं जिन्दै होणै री गल्ला मुसै भविष्यवक्तै रीहाई होर तेईऐ बोलू, “प्रभु इब्राहीमै रा, इसहाकै रा होर याकूबा रा परमेश्वर सा ।
\v 38 परमेश्वर मुँएदै रा नी पर जिंदै माण्हु रा परमेश्वर सा । परमेश्वरा भेटी सब माण्हू जिंदै सी ।
\v 39 किछ़ यहुदी धर्म-गुरूऐ बोलू, “गुरू जी तुसै सही बोलू ।”
\v 40 तैथा ना बाद कोई बी माण्हुऐ प्रभु यीशु ना स्वाल पुछ़णै री हिम्मत नी केरी ।
\s मसीह कौसरा बेटा सा
\p
\v 41 यीशुऐ तिन्हा ना पुछू, “मसीह बै दाऊदा रा बेटा किबै बोला सी?”
\v 42 किबैकि भजन संहिता री कताबा ना दाऊदै आपु बोलू, “प्रभुऐ मेरै प्रभु बै बोलू मेरी दैहिणी धिरै बेश”
\v 43 जैबै तैंईं हाँऊ तेरै दुश्मना बै तेरी जौंघा हेठै नी कैरनु ।
\v 44 अगर दाऊद मसीहा बै प्रभु बोला सा ता मसीह दाऊदै री सन्तान कैन्ढै होई सका सा?
\p
\v 45 जैबै लोका इन्हा गल्ला बै शुणदै लागै ती तैबै यीशुऐ आपणै च़ेलै बै बोलू,
\v 46 इन्हा यहुदी धर्म-गुरू ना बचिया रौहित् । किबैकि इन्हा बै लोमे-लोमे झिकड़ै लाईया बज़ारा ना घुमणा शोभला लागा सा ताकि लोका इन्हा बै म्हाराज़ केरलै । ते प्रार्थना सभा ना सैभि ना शोभली जगह पैंधै बैशणै री इच्छा रखा सी ।
\v 47 ते बड़ी बैशर्मी सैंघै विधवै रै घौरा बै लूटा सी होर रिहाणै री तैंईंयै बड़ी लोमी-लोमी अर्ज़ा केरा सी । एसा वज़ह ना तिन्हा बै ज़ादा सज़ा मिलणी ।
\c 21
\s गरीब विधवा रा दान
\p
\v 1 यीशु सेठ माण्हू बै मन्दिरा ना दान देंदै हेरदै लागै दै ती ।
\v 2 तेई बौक्तै तौखै एक विधवा बेटड़ी आई होर तेसै ताँबै रै दूई ढैबुऐ दान धिनै ।
\v 3 तैबै यीशुऐ बोलू, “हाँऊ तुसा बै सच़ बोला सा कि एसै गरीब विधवै सैभी ना ज़ादा दान धिना ।”
\v 4 किबैकि इन्है सैभियै आपणी बोहू कमाई ना दान धिना पर एसै विधवै आपणी गरीबी ना बी आपणी सारी कमाई धिनी ।
\v 5
\s मन्दिरा रै बारे न भविष्यवाणी
\p जैबै किच्छ लोका मन्दिरै रै बारै ना गल्ला केरदै लागै दै ती कि ऐ मन्दिर कैण्ढै शोभलै-शोभलै पाथर होर दान केरूईदी चिज़ा सैंघै सज़ाऊदा सा तैबै यीशुऐ बोलू,
\v 6 “सौ बौक्त एँदा लागा सा ज़ैबै सब च़ीज़ा खैत्म होणी होर एई मन्दिरा रा एक बी पाथर दूजै पाथरा पैंधै नी रौहणा ।”
\s मुसीबत होर दुःख तकलीफ
\p
\v 7 च़ेलै यीशु ना पुछ़ू, “ओ प्रभु जी इन्हा सैभी गल्ला कैबै होणा? होर तेई बौक्तै री कि निशाणी होणी?”
\v 8 यीशुऐ तिन्हा बै बोलू, “होशियार रौहात् किबैकि बोहू लोका मेरै नाँ ना एणा होर बोलणा कि हाँऊ मसीह सा, सैंघै ऐ बी बोलणा कि बौक्त आऊ सा । पर तुसै तिन्हरी गल्ला पैंधै बशाह हेरीत् केरदै ।
\v 9 तुसै लड़ाई-झ़गड़ै री गल्ला शुणिया घबराँदै हेरीत् किबैकि इन्हा गल्ला रा होणा ज़रूरी सा पर तेई बौक्तै एकदम दुनिया खैत्म नी होणी ।
\v 10 यीशुऐ बोलू, “देशा-देशा ना होर ज़ाति-ज़ाति ना लड़ाई होणी ।
\v 11 ज़ैगा-ज़ैगा ज़ौज़री होणी, होर रूड़ पौड़नी होर कैई किस्मै री बिमारी फैल़णी, सर्गा ना डराणु आऐ चिन्ह च़मत्कार होणै ।
\v 12 पर इन्हा सैभी गल्ला न पहलै तिन्हा मेरै नाँ री वजह सैंघै तुसा पैंधै ज़ुल्म केरनै होर तुसै ढौकिया जेला ना पांणै होर बड़ै-बड़ै साहबै रै हौथा ना देंणै ।
\v 13 तैबै तुसा बै मेरै बारै ना गवाही देणै रा मौका मिलणा ।
\v 14 ज़े दोष ते तुसा पैंधै लालै तिन्हा दोषा ना बच़णै री तैंइयैं तुसै फिक्र मता केरदै ।
\v 15 किबैकि मूँ तुसा बै ऐण्ढी बुद्धि होर समझ़ देणी कि कोई बी वरोधी तुसरी गल्ला बै नी काटी सकदा ।
\v 16 तुसरै आमा-बापू, भाई—बैंहण, रिश्तैदार होर तुसरै सैंघी तुसै ढौकणै द्याणै होर तुसा मोंझ़ै ना किछ़ मकाणै ।
\v 17 मेरी वजहा ना लोका तुसा सैंघै बैर रखणा ।
\v 18 पर ते तुसरा किछ़ नी बिगाड़ी सकदै ।
\v 19 इन्हा सैभी गल्ला बै सहन केरिया तुसै आपणी ज़ानी बै बच़ाई सका सी ।
\s यरूशलेमा रै नाश हौंणै री भविष्यवाणी
\p
\v 20 ज़ैबै तुसै यरूशलेम शैहरा बै फोऊज़ियै लाइया घिरू दा हेरलै ता समझ़ेईत कि एइरा नाश नेड़ सा ।
\v 21 तेई बौक्तै ज़े तुसै यहुदिया ज़िलै ना सी ढौगा बै ज़ाईत् होर ज़े तुसै यरूशलेमा ना सी तौखना भैगेईत् होर ज़े तुसै ग्राँ ना बाहरै सी ग्राँ आन्ध्रै हेरीत् एँदै ।
\v 22 किबैकि ते बदला लेणे रै ऐण्ढै ध्याड़ै सी, ज़ुणि बौक्तै धर्मशास्त्रा ना लिखुईदी सारी गल्ला पूरी होणी ।
\v 23 सुज़दी होर दुध प्याँणू आई बेटड़ी पैंधै तिन्हा ध्याड़ै ना बड़ी भारी दुःख मुसीबत एणू आई सा किबैकि ते ढौगा बै नी भैगी सकदी । एसा धौरती पैंधै होर यहूदी लोका पैंधै बड़ी मुसीबत एणू आई सा होर इन्हा लोका पैंधै परमेश्वरै री झ़िक होणी ।
\v 24 ते बड़ी बेरहमी सैंघै तलवारियै लाइया मारिनै होर यरूशलेमा ना दुजै देशै रै लोका ज़ीतणा होर स ताँ तक गुलामी ना रखणा ज़ाँ तक होरी ज़ाति रा बौक्त पूरा नी होला ।
\s माणहु रै बेटे रा दबारा एणा
\p
\v 25 सर्गा ना नोखै-नोखै चिन्ह चमत्कार होणै । ज़ोथ, सूरज़ होर तारै ना कई किस्मै रै चिन्ह चमत्कार हेरिनै होर धौरती पैंधलै सैभी देशै रै लोका पैंधै मुसीबता एणी होर तिन्हा समुद्रै री छ़ेड़ी ना डौरना ।
\v 26 दुनिया ना एणू आई सैभी विपता हेरिया लोका आपणी हिम्मत हारनी किबैकि तेई बौक्तै सर्गै री सारी शक्ति हिलाइणी ।
\v 27 तैबै लोका ना माण्हू रा बेटा बड़ी सामर्थ होर महिमा सैंघै बादाआ ना एँदै हेरिना ।
\v 28 ज़ैबै ए सारी गल्ला होंदी लागली ता तुसै सिधै खड़ै होईया सर्गा धिरा बै हेरीत्, किबैकि तेई बौक्तै तुसरा उद्धार नेड़ सा ।
\s अँजीरै रै बूटै रा उदाहरण
\p
\v 29 यीशुऐ तिन्हा बै एक उदाहरण दसू, अँजीरै रै बुटै बै होर दुजै इन्हा बुटै बै हेरा ।
\v 30 जैबै तिन्हरै नोंऊँऐ पौचा निकला सी तैबै ता तुसा बै पता चला सा कि गर्मी नेड़ सा ।
\v 31 ठीक ऐण्ढी तैरहै ज़े गल्ला मैं तुसा बै दसी दी सी तिन्हा बै होन्दै हेरलै ता तुसै बुझीत् कि परमेश्वरा रा राज्य नेड़ सा ।
\v 32 हाँऊ तुसा बै सच बोला सा जैबै तक ए सारी गल्ला पुरी नी होली तैबै तक ऐई ज़ुगा रा अंत नी होणा ।
\v 33 धौरती आपणी जगह ना हिली सका सा, सर्ग भी आपणी जगह ना हिली सका सा पर ज़े गल्ला मैं ढुणी सी ते सदा कायम रौहणी ।
\s जागदे रौहा
\p
\v 34 आपणा ध्यान रखा, तुसरा ध्यान दुनियै रै खाणै पिणै होर जिन्दगी री मौज़ मस्ति ना नी लोड़ी भटकु, होर सौ ध्याड़ा तुसा पैंधै च़ानक फांसी रै फन्दै साही ऐला ।
\v 35 ज़ेतरै भी एसा धौरती पैंधै सी तिन्हा पैंधै तेई ध्याड़ै ज़रूरी एणा ।
\v 36 हमेशा ज़ागदै होर प्रार्थना केरदै रौहा । अगर होई सका सा ता आपणै आपु बै एतरा मज़बूत बणात् कि तुसै इन्हा डराणु आई गल्ला ना बची सकलै होर माण्हु रै बेटे सामनै खड़ै होणै लायक बणी सकलै ।
\v 37 यीशु ध्याड़ी ता मन्दिरा न उपदेश देआ ती पर सोन्हा जैतून ढौगा पैंधै प्रार्थना केरदै जा ती ।
\v 38 हर रोज दोती-दोती बोहु सारै लोका प्रभु यीशु री गल्ला शुणनै री तैंइयै मन्दिरा ना कट्ठा होआ ती ।
\c 22
\s यीशु बै ढौकणै री स्कीम
\p
\v 1 यहूदी रा अखमीरी रोटी रा साज़ा ज़ुणीबै फस़ह बोला सी स नेड़ ती ।
\v 2 तेई बौक्तै मुख्य पुजारी होर धर्मगुरू यीशु बै ढौकणै होर मारनै री सलाह केरदै लागै दै ती पर ते लोका ना डौरा ती ।
\s यहुदा रा विश्वासघात
\p
\v 3 तैबै यहूदा इस्करियोति ज़ो कि यीशु रा एक च़ेला ती तेई आन्ध्रै ना शैतानी विच़ार ज़ागै ।
\v 4 यहुदा इस्करियोति मुख्य पुजारी होर पौहरैदारै रै प्रधाना सैंघै मिलु होर बोलू हाँऊ तुसा बै दसा सा कि तुसै यीशु बै कैण्ढै ढौकी सका सी ।
\v 5 यहूदै री मज़ती पाइया ते बोहू खुश हुऐ होर तेइबै इनाम देणै रा वायदा केरू ।
\v 6 यहूदै तिन्हरी गल मैनी होर स मौकै तोपदा लागा कि कैबै भीड़ै रै लोका कम होलै होर प्रभु यीशु बै ढौकणै द्याला ।
\s यीशु रा च़ेले सैंघै आखरि भोज
\p
\v 7 तैबै अखमीरी रोटी री साज़ै रा ध्याड़ा आऊ, होर तेई ध्याड़ै ना एकि छ़ेलू री बौई जरूरी देणी पौड़ा ती ।
\v 8 यीशुऐ पतरस होर यूहन्ना बै बोलू, “आगै जाईया आसरी तैंईऐ भोज त्यार केरा कि आसै सैंघै बेशिया भोज खालै ।”
\v 9 चेलै यीशु ना पुछ़ू, “तुसै आसा बै तेसा ज़ैगा दैसात् ज़ौखै आसै भोज त्यार केरी सका सी ।”
\v 10 यीशुऐ चेलै बै बोलू, “ज़ैबै तुसै यरूशलेमा ना पुजलै, ता तौखै तुसा बै पाणी रै भाण्डै लेइया एक माण्हु मिलणा । ज़ुणी घौरा बै स ज़ाला तुसै बी तेई पिछ़ै तेही घौरा बै ज़ाईत् ।”
\v 11 होर तौखै तेई घौरा रै मालका ना पुछीत्, गुरू जी ऐ तुसाबै बोलू सा, कि पाहुणै रा कमरा कुण सा, ज़ौखै हाँऊ आपणै चेले सैंघै फसह रै साज़ै रा भोज़ केरनू?
\v 12 तेई माण्हु तुसै शिढ़ीयै झाँऊ चाऊड़ी पैंधै बै नेणै तौखै तेई तुसा बै सजा-सजाऊदा कमरा रिहाणा । तौखै तुसै फसह रा भोज त्यार केरेईत् ।
\v 13 तैबै च़ेलै तेई शैहरा धिराबै नौठै, होर ज़ैण्ढा प्रभु यीशुऐ बोलू ती, तिन्हा बै सब किछ तैण्ढा मिलू, तैबै तिन्है फसह रा भोज त्यार केरू ।
\v 14 जैबै ठीक बौक्त आऊ तैबै प्रभु यीशु आपणै बारा चेले सैंघै एकी मेज़ा पैंधै फसह रा भोज केरदै बेठै ।
\v 15 होर यीशुऐ तिन्हाबै बोलू कि मेरी बड़ी इच्छा ती कि दुःख च़ैकणै न पहलै हाँऊ तुसा सैंघै फसह रा ऐ भोज केरनू ।
\v 16 किबैकि हाँऊ तुसाबै बोला सा कि जाँ तक परमेश्वरै रै राज्य न फसह रै साज़ै रा मकसद पूरा नी होला, ताँ तक मूँ ऐ भोज कदी नी खाणा ।
\v 17 तैबै यीशुऐ अँगूरै रै रस्सा रा कटोरा च़ैकु होर धन्यावाद देईया चेलै बै धिना होर बोलू, एई कटोरै बै आपु ना बोण्डा ।
\v 18 किबैकि औजा ना बाद, जाँ तक परमेश्वरा रा राज्य नी ऐला ताँ तक मूँ कदी बी ऐ अँगूरै रा रस्स नी पीणा ।
\v 19 तैबै यीशुऐ रोटी च़ैकी होर परमेश्वरा रा धन्यवाद देईया रोटी चोड़ी होर चेले बै देंदी घेरै बोलू, ऐ मेरी देह सा ज़ो तुसरी तैंईयैं देणी लाई सा, मेरी यादी ना एण्ढा केरदै रोईत् ।
\v 20 तैबै यीशुऐ अँगूरै रै रसा रा कटोरा हौथा ना च़ैकु होर बोलू, ऐ कटोरा मेरै खून बहाणै रै वायदै री निशाणी सा, जुण तुसरी तैंईऐ बहाईणा ।
\v 21 पर हेरा, मुबै धोखा दैणु आ बी मूँ सैंघै फसह रा भोज केरदा लागा सा ।
\v 22 माण्हु रै बेटै रा मौरना ता परमेश्वरै री योजना ना पक्का सा, पर जुण माण्हु मुबै धोखा दैंदा लागा दा सा तेई पैंधै भारी क्लेश ऐणा ।
\v 23 एसा गल्ला बै शुणीया च़ेलै आपु ना स्वाल पुछदै लागै, आसा मौंझै ऐण्ढा कुण होई सका सा?
\s बड़ा कुण सा
\p
\v 24 च़ेलै आपु ना ऐसा गल्ला पिछ़ै बैहस केरदै लागै कि आसा मुँझ़ै बड़ा कुण सा ।
\v 25 पर यिशुऐ च़ेलै बै बोलू, एसा दुनियै रै राजा होर बड़ै-बड़ै नेता लोका पैंधै आपणा अधिकार रखा सी होर बोला सी कि आसै तुसरै सैंघी होर तुसाबै बचाणु आऐ सी ।
\v 26 पर तुसै ऐण्ढै नी ऑथी तुसा मौंझै ज़ुण सैभी ना बड़ा सा सौसैभी ना होछ़ा बणला होर जुण प्रधान सा स सेवका साही बणला ।
\v 27 किबैकि बड़ा कुण सा, सौ जुण खाँदा लागा सा या जुण बौण्डदा लागा दा सा? बड़ा सौ सा जुण खांदा लागा दा सा पर हाँऊ तुसा मौंझे सेवका साही सा ।
\v 28 तुसै मेरी हर दुःख तकलीपा ना मेरा सँघ धिना ।
\v 29 हाँऊ बी तुसा बै एक राज्य देआ सा ज़ैण्ढा कि मेरै पिता परमेश्वरै मुँबै धिना सा ।
\v 30 कि तुसै मुँ सैंघै तेई राज्य न मेरी मेज़ा पैन्दै खा-पिया होर तुसा सिंहासना पैंधै बैशिया इस्त्राइलै री बारा ज़ाति रा न्याय केरना ।
\s पतरसै रै नाँह केरने री भविष्यवाणी
\p
\v 31 यीशुऐ शमौन-पतरसा बै बोलू, शमौन, हे शमौन, हेर शैतानै तुसै सब परखणै री तैईऐ छाँटै दै सी, कि जैण्ढा गेहूँ ना भूज़ अलग केरा सी तैण्ढै शैताना तूसै अलग केरनै ।
\v 32 यीशुऐ बोलू, हे पतरस, मैं तेरी तैंईऐ प्रार्थना केरी सा कि तेरा बशाह खत्म नी लो़ड़ी हुआ होर ज़बै तु वापस एला ता आपणै सैंघी भाई बै मज़बूत केरी ।
\v 33 पर पतरसै बोलू, “ओ प्रभु जी, हाँऊ तुसा सैंघै ज़ेल ज़ाणै होर तुसा सैंघै मौरनै री तैंइयै त्यार सा ।”
\v 34 यीशुऐ तेइबै बोलू, “पतरस, हाँऊ तौभै बोला सा, कि जैबै तक तू त्रा बार मेरा नाँह नी केरला की हांउ तौभै नी ज़ाणदा, तैबै तक मुर्गै बांग नी देंणी ।”
\v 35 तैबै यीशुऐ च़ेलै ना पुछू, “जैबै मैं तुसै बगैर बटुऐ, बैगा बगैर होर बगैर ज़ूतै भेज़े कि तैबै तुसा बै कौसी च़ीज़ै री कमी हुई?” तिन्है बोलू, आसाबै कौसी च़ीज़ै री कमी नी हुई ।
\v 36 तैबै यीशुऐ बोलू पर ऐबै आपू सैंघै झोआ होर बटुऐ रैखात । होर अगर कोई हाग्गै तलवार नी आथी ता सौ आपणै झीकड़ै बेच़िया आपणी तैंइयै तलवार लेला ।
\v 37 हाँऊ तुसाबै बोला सा, ज़े लिखू सा कि सौ अपराधी सैंघै गिणुआ तेइरा मूँ ना पूरा होणा ज़रूरी सा । भविषयवक्तै मेरै बारै ना ज़े लिखू दा सा ते सब गल्ला पूरी होणु आई सी ।”
\v 38 च़ेलै बोलू, “ओ प्रभु जी, हेरा औखै दुई तलवारी सी ।”‍‍ प्रभु यीशुऐ तिन्हा बै बोलू, काफी सी ।
\s यीशु ज़ैतून नां रै ढ़ौगा पान्धै प्रार्थना केरा सी
\p
\v 39 यीशु तेइ कमरै ना बाहरै निकतै होर पहलै साही ज़ैतुन नाँ रै ढ़ौगा पाँधै नौठै । तिन्हरै च़ेलै बी तिन्हा पिछ़ै नौठै ।
\v 40 तौखै पुजिया यीशुऐ तिन्हाबै बोलू, प्रार्थना केरदै रौहा, कि तुसै परीक्षा ना नी पौऐ लोड़ी ।
\v 41 ते च़ेलै ना थोड़ी दूर नौठै, होर घुटनै टेकिया प्रार्थना केरदै लागै ।
\v 42 “हे स्वर्गै रै बापु, अगर तुसै च़ाहा सी ता ऐइ प्यालै बै मूँ ना दूर केरात, तैबै बी मेरी नी पर तुसरी इच्छा पुरी लोड़ी हुई ।”
\v 43 तैबै स्वर्गा ना परमेश्वरा रा एक दूत प्रगट हुआ, होर तेइयै यीशु बै शक्ति धिनी ।
\v 44 यीशु बड़ै व्याकुल होइया प्रार्थना केरदै लागै । तिन्हरी आत्मै री बेदना एतरी बैढ़ी की तिन्हरा पसीना धौरती पैंधै लोहु बैंणिया च़ुड़दा लागा ।
\v 45 तैबै ते प्रार्थना ना उठै होर आपणै च़ेलै हाग्गै आए तिन्है आपणै च़ेलै सुतै दै हेरै किबैकि ते थकै दै होर उदास ती ।
\v 46 यीशुऐ तिन्हा बै बोलू, “तुसै किबै सोंदै लागै दै सी? उठा होर प्रार्थना केरा, कोंइछै ऐण्ढा नी लोड़ी हुआ कि तुसै परीक्षा ना पौड़लै ।”
\v 47 जैबै बौलदै लागै ती, तैबै लोकै री एक बड़ी भीड़ तौखै पुज़ी । तिन्हा बारा च़ेलै ना एक ज़ुणी रा ना यहुदा ती, स भीड़ा ना आगै-आगै ओंढदा लागा ती । यहुदा प्रभु बै माँकी दैणै री तैंइयै तिन्हा भेटी आऊ ।
\v 48 तैबै यीशुऐ तेइबै बोलू, “ओ यहुदा तू कि एक माँकी लेइया मुँबै ढौकणै द्या सा?”
\v 49 ज़ैबै तेइरै सैंघियै हेरू कि किच्छ होंदा लागा सा ता तिन्है बोलू, “ हे प्रभु जी कि आसा इना सैंघै लड़ाई केरनी? आसै आपणी तलवारी सैंघै आणी सी ।”
\v 50 तैबै तिन्हा मौंझे ना एकियै आपणी तलवार मुखया पुज़ारी रै नोकरा पैंधै च़लाई होर तेइरा दैंहीणा कोन काटू ।
\v 51 पर प्रभुऐ बोलू, “बस ऐबै काफी हुआ ।” तैबै प्रभुऐ तेई माण्हु रा कोन छुँगू होर तेइरा कोन ठीक हुआ ।
\v 52 तैबै यीशुऐ मन्दिरै रै पुजारी, धर्मगुरू होर बुजर्ग नेता जुण प्रभु यीशु बै ढौकदै आऐ ती बोलू, तुसा बै हाँऊ कि कोई डाकू लागा सा, ज़ो तुसै मुँबै तलवारी होर शौठे पाईया ढौकदै आए सी?
\v 53 तुसै हाँऊ मन्दिरा ना किबै नी ढौकु, तौखै ता हाँऊ रोज़ ऐज़ा ती होर तुसै बी तौखै होआ ती! पर ऐ बौक्त तुसरा सा, बल्कि निहारै रै राज्य रा बौक्त सा ।
\v 54 तैबै तिन्है यीशु ढौकिऐ मुख्या पुजारी हाग्गै बै नेऐ । पतरस दूर-दूर तिन्हा पिछै ओंढदा लागा ती ।
\v 55 होर ते पौहरैदार खौआ ना औग पकेईया च़ारै पासै बेठै होर पतरस बी तिन्हा मौंझै बेठा ।
\v 56 ऐकि दासीऐ औगी रै पयाशै ना पतरसा बै हेरिया बोलू, ऐ माण्हु बी ता यीशु सैंघै ती ।
\v 57 पतरसै तेसा बैटड़ी बै बोलू, हाँऊ ता प्रभु यीशु बै पछियाणदा बी नी आथी ।
\v 58 थौड़ी दैरी ना एकि होरि माण्हुऐ पतरसा बै हेरिया बोलू, तु बी ता प्रभु यीशु सैंघै ती!
\v 59 थोड़ी देर बाद होरि माण्हुऐ बोलू, तु बी पक्का यीशु सैंघै ती किबैकि तू बी गलीला रा रौहणु आ सा ।
\v 60 पर पतरसै बोलू, “भलै माण्हुआ, हाँऊ नी ज़ाणदा कि तू कुणी रै बारै ना बोलदा लागा सा । पतरसै ऐण्ढा बोलूऐ ती कि मुर्गै बाँग धिनी ।
\v 61 तैबै यिशुऐ मुड़िया पतरसा धिरै भाऊ, होर पतरसा बै याद आई कि यीशुऐ बोलू ती, कि औज़ दोती मुर्गै रै बाँग देणै ना पहलै, तौ त्रा घेरै मेरा नाँह केरना कि तू मुँबै नी ज़ाणदा ।
\v 62 तैबै पतरस बाहरै नोठा होर जोरै-जोरै रोंदा लागा ।
\v 63 जुणी माण्हुऐ यीशु ढौके ती ते तिन्हरा ठट्ठा केरदै लागै होर तिन्हा बै मारदै लागै ।
\v 64 तिन्है यीशु री औछी पांधै पट्टी बोनी होर ते मारदै लागै होर तिन्हा ना पुछू, “हे भविष्यवाणी केरनू आलै ऐबै दस कि तेरै कुणियै बाही ।”
\v 65 तिन्है बोहु सारी होर भी निंदै री गल्ला तिन्हरै बारै ना बोली ।
\s महासभै रै सामनै यीशु
\p
\v 66 ज़ैबै ध्याड़ा आऊ तैबै यहुदी लोकै रै सभै मुख्य पुज़ारी होर धर्म गुरू कट्ठा हुऐ होर यीशु सभा रै सामनै आणै ।
\v 67 ते यीशु बै बोलदै लागै, “अगर तू मसीह सा, ता आसाबै बोल पर तिन्है उतर धिना, “अगर हाँऊ तुसाबै दैसनु ता तुसा बशाह नी केरना ।
\v 68 होर अगर हाँउ तुसा न पुछनू, ता तुसरै जवाब नी देईणा ।
\v 69 पर ऐबै ना बाद माण्हु रै बेटै परमेश्वर बापू री दैहिणी धिरै बेशिया रौहणा ।
\v 70 एसा गल्ला पैंधै तिन्है बोलू, तू की आपणै आपा बै परमेश्वरा रा बेटा बोला सा? यीशुऐ बोलू, हाँ हाँऊ सा ।
\v 71 तैबे तिन्है बोलू, “ऐबै आसा बै गवाही दैणु आए री की जरूरत सा, किबैकि आसै आपु ऐईरै मुँहा ना शुणू ।
\c 23
\s पिलातुसा रै सामणै यीशु
\p
\v 1 तैबै सैभै रै सारै लोका खैड़ै हुऐ होर यीशु पिलातुस राज़ै आग्गै नेऊ ।
\v 2 ते लोक यीशु पैंधै दोष लादैं लागै, कि ऐ माण्हु आसरै लोका बै बैहकाँदा लागा सा होर रोमी सरकारा बै कर नी देणै री गल्ला केरा सा होर आपणै आपा बै मसीह होर राज़ा बोला सा ।
\v 3 तैबै पिलातुस राज़ै यीशु ना पुछ़ू, तू की आपणै आपा बै यहुदी रा राजा बोला सा? यीशुऐ बोलू, “तुसै आपै ता बोलदै लागै सी ।”
\v 4 एसा गल्ला पैंधै पिलातुस राज़ै भीड़ा ना खड़ै लोका बै बोलू, “हाँऊ एई माण्हु ना कोई भी दोष नी हेरदा ।”
\v 5 राज़ै री गल्ल शुणीया लोका बोलदै लागै, कि गलीला ना लेईया सारै यहुदीया तक ज़ौखै बी ऐ माण्हु ज़ा सा तौखै ऐ लोका बै भड़काणै री शिक्षा देआ सा ।
\v 6 लोकै री गल्ला शुणीया पिलातुस राज़ै पुछ़ू, “ कि ऐ माण्हु गलीली सा?”
\v 7 जैबै लोकै ओ बोलू, ऐण्ढा शुणीऐ पिलातुस राज़ै यीशु हेरोदेस राज़ै हाग्गै भेज़ु किबैकि ऐ लाका हेरोदेस राजै हाग्गै ती जुण तदीकाल यरूशलेमा ना रौहा ती ।
\s हेरोदेसा रै सामणै यीशु
\p
\v 8 यीशु बै हेरिया हेरोदेस राज़ा बोहु खुश हुआ किबैकि हेरोदेस बड़ै रोजा ना यीशु होर तेइरै चमत्कारा बै हेरना चाहा ती ।
\v 9 हेरोदेस राज़ा यीशु ना बोहु सारी गल्ला पुछ़दा रौहू पर यीशुऐ राज़ै बै कोई जवाब नी धिना ।
\v 10 तैबै तेई बौक्तै धर्म गुरू होर पुजारी खड़ै होइया यीशु पैंधै दोष लादैं लागै ।
\v 11 तैबै हेरोदेस राज़ा आपणै सपाही सैंघै मिलिया यीशु रा मजाक उड़ाँदा लागा होर यीशु बड़ै च़ोगै लाइया वापस पिलातुस राज़ै आग्गै भेजै ।
\v 12 हेरोदेस राज़ा होर पिलातुस आपु ना एकी दुजै रै दुश्मन ती तिन्हा ध्याड़ै ना ते एकी-दुजै रै सैंघी बैणै ।
\s पिलातुस यीशु बै मौऊती री सजा शणा सा
\p
\v 13 तैबै पिलातुसै, धर्म गुरू, यहुदी नेता होर सारै लोका शाधै ।
\v 14 पिलातुस राज़ै तिन्हा सैभी बै बोलू, तुसै ऐई माण्हु बै लोका बै भड़काणु आ बोला सी, पर मैं तुसा सामनै एइरी शोभली तरहै जाँच केरी, होर मैं ऐई ना ऐण्ढ़ा कोई दोष नी हेरू ।
\v 15 हेरोदेसै राज़ै भी ऐई माण्हु ना कोई दोष नी हेरू तैबै ता तेईऐ ऐ माण्हु आसा आग्गै भेज़ू, किबैकि ऐई माण्हुऐ ऐण्ढ़ा किछ बी नी केरू कि ऐई बै मौउती री सज़ा मिलली ।
\v 16 मुँ ऐ कोड़ै लाइया मारिया छ़ौड़ी देणा ।
\v 17 हर साल जाचै रै ध्याड़ै ना पिलातुस राज़ै बै एक कैदी छौड़ना पौड़ा ती ।
\v 18 तैबै सैभी लोकै मिलिया ज़ोरा सैंघै बोलू, ऐइ माण्हु बै मार होर आसरी तेंईऐ बरअब्बा बै छौड़ ।
\v 19 बरअब्बा लड़ाई-झगड़ै होर खून केरनै रै इल्ज़ामा ना कैद ती ।
\v 20 पिलातुस राज़ा यीशु बै छौडणना चाहा ती, होर तेईऐ लोका भी समझाऐ ।
\v 21 पर तै जोरै-जोरै बोलदै लागै कि ऐई माण्हु बै क्रूसा पैंधै च़ढ़ा ।
\v 22 तैबै पिलातुस राज़ै त्रिजी घेरै तिन्हा बै बोलु, ऐई माण्हुऐ की जुल्म केरू सा, कि ऐईबै मोऊती री सजा मिलली, मूँ ऐ कोड़ै मारिया छौड़ी देणा ।
\v 23 पर लोका होर भी जोरा सैंघै बोलदै लागै कि ऐइ माण्हु बै क्रूस दैआ, एईबै क्रसा पैंधै च़ढा ।
\v 24 पिलातुस राज़ै आदेश धिना कि जैण्ढा ऐ लोक बोला सी, तैण्ढायै ऐई माण्हु सैंघै केरा ।
\v 25 पिलातुस राज़ै तिन्हरी इच्छै रै मुताबिक बरअब्बा नाँ रा स डाकू छौड़ु, होर यीशु तिन्हरै हवालै केरै ।
\s यीशु बै क्रुसा पेन्धे चढ़ा सी
\p
\v 26 जैबै ते यीशु बै नेंदै लागै ती, ता तिन्है शमौन नाँ रा एक कुरेनी माण्हु जुण ग्राँ ना ऐंदा लागा ती ढौकु होर तैई पैंधै क्रूस लादिया यीशु पिछ़ै औंढणै बै बोलू ।
\v 27 लोकै री बड़ी भीड़ तिन्हा पिछ़ै औंढदी लागी ती, जुणी ना बोहु सारी बेटड़ी यीशु री तैंईऐ रौंदी लागी ती होर दु:ख केरदी लागी ती ।
\v 28 यीशुऐ तिन्हा धिराबै बै हेरिया बोलू, ओ यरूशलेमै री बेटियो, मेरी तैंईऐ मता रोंदी ।
\v 29 किबैकि ऐण्ढै ध्याड़ै ऐंदै लागै सी, जैबै लोका बोलणा, धन्य सी ते ज़ुणा बांढै सी, होर ते कोख जुणीऐ बच्चै नी जौणै, होर ते माँई जुणीऐ दुध नी प्याऊ ।
\v 30 तैई बौक्तै लोका ढौगा बै बोलणा, आसा पैंधै औळ होर धारा बै बोलणा कि आसा बै खौट ।
\v 31 ज़ैबै लोका होरै बूटै सैंघै ऐण्ढा केरा सी ता सोच़ा तिन्हा शूकै बूटै सैंघै की नी केरना ।
\v 32 यीशु सैंघै दुई होर माण्हु नेणै लाऐदै ती किबैकि ते डाकू ती होर तिन्हा बै बी मोऊती री सजा हुई ती ।
\v 33 ज़ैबै तै खोपड़ी नाँ री जगहा पैंधै पुजै ता तिन्है ते दुऐ डाकू यीशु सैंघै एक दैहिणी धिरै होर दुजा बाउईं धिरै क्रूसा पैंधै च़ढ़ाऐ ।
\v 34 तैबै यीशुऐ बोलू, ओ बापु ज़ी, इन्हा लोका बै माफ केर किबैकि ऐ नी जाणदै कि ए की केरदै लागै दै सी? होर तिन्है पर्ची पाईया प्रभु यीशु रै झिकड़ै बोण्डै ।
\v 35 लोका खड़ै-खड़ै हेरदै लागै ती होर तौखै खड़ै यहुदी अगुवै यीशु रा मजाक उड़ादैं लागै होर बोलदै लागै, “एइयै होरा ता बच़ाऐ अगर ऐ परमेश्वरै भेजुदा मसीह सा होर परमेश्वरा रा चनुँआ दा सा ता आपणै आपा बै बी बच़ाला ।”
\v 36 सिपाहियै बी तिन्हरा ठट्ठा केरू होर पीणै री तैंईयै कड़वा दाख रस धिनाँ ।
\v 37 अगर तू यहुदी रा राज़ा सा ता आपणै आपा बै बच़ा ।
\v 38 तिन्है यीशु रै क्रूसा पैंधै एक पौटी टाँगी, ज़ुणी पैंधै ऐ लिखु ती, “ऐ यहुदी रा राज़ा सा ।”
\p
\v 39 ज़े डाकू यीशु सैंघै क्रूसा पैंधै लटकाऐ दै ती तिन्हा ना एकीऐ यीशु री निंदा केरिया बोलू, “कि तू मसीह नी आथी? तू आपणै आपु बै होर आसाबै ब़च़ा ।”
\v 40 एता पैंधै दुज़ै तेई डाकुऐ पहलै तेई डाकू बै बोलू, कि तू परमेश्वरा ना नी डौरदा? तु बी ता एसा सज़ा पाँदा लागा सा ।
\v 41 आसा बै ता आपणै अपराधै री सही सज़ा मिलदी लागी सा पर एई माण्हुऐ ता कोई बी अपराध नी केरू दा ऑथी ।
\v 42 तैबै तेई डाकुऐ बोलू, “हे यीशु ज़ैबै तूसै आपणै राज्य ना एलै ता तैबै मुबै बी याद केरेईत ।”
\v 43 यीशुऐ तेइबै बोलू, “हाँऊ तौभै सच़ बोला सा त औज़ मुं सैंघै स्वर्ग लोका ना हौणा ।”
\s यीशु मौरा सा
\p
\v 44 तेई ध्याड़ै ना बारा बाज़ै ना लेइया त्रा बाज़ै तक सारै देशा ना न्याहरा हुआ ।
\v 45 सूरज़ा रा चमकणा बन्द हुआ होर मन्दिरै रै परदै रै बीच़ा ना च़िरूइया दुई टुकड़ै हुऐ ।
\v 46 यीशुऐ ज़ोरा सैंघै बोलू, “ओ बापु ज़ी, हाँउ आपणी आत्मा तुसरै हौथा ना देआ सा ।” होर ऐ बोलिया आपणै प्राण छौड़ै ।
\v 47 सूबैदारै ऐ सब किच्छ हेरिया परमेश्वरै री प्रशंसा केरी होर बोलू, “सच़ै ऐ माण्हु धर्मी ती ।”
\v 48 ज़े लोका क्रूसै री सज़ा हेरनै री तैंइयै कैट्ठा हुऐ ती ते ऐ हेरिया छाती पीटदै-पीटदै आपणै घौरा बै वापस नौठै ।
\v 49 ते सब ज़े यीशु बै ज़ाणा ती, होर ज़े बेटड़ी गलीला ना तेई सैंघै आइ ती दूर खड़ै होइया ऐ सब हेरदी लागी ती ।
\s यीशु बै कब्रा न रैखा सी
\p
\v 50 तौखै यूसुफ नाँ रा एक मर्द ती सौ यहुदी महासभा रा एक सदस्य ती । सौ एक शोभला होर धर्मी मर्द ती ।
\v 51 सौ धर्मगुरू होर राज़ै रै एई फैसलै ना खुश नी ती ऑथी । स यहुदिया रै एकी शहर अरमतियाह रा रौहणु आ ती । सौ परमेश्वरै रै राज्य री गल्ला केरदा रौहा ती ।
\v 52 तेइयै पिलातुसा राज़ै हाग्गै ज़ाइया यीशु री लाश मुँगी ।
\v 53 तेइयै लाश क्रूसा पैंधै ना उतारी होर च़ादरी ना सौ लपेटी । होर सौ कब्रा न रैखी, ज़े च़ाहड़ा ना कोती दी ती । तेसा कब्रा ना पहलै कोई निती रैखू दा ती ।
\v 54 सौ शुक्रवारा रा ध्याड़ा ती होर बशाँ रा ध्याड़ा शुरू हौणु आळा ती ।
\v 55 ज़ैबै यीशु री लाश नेणी लाई ती, तैबै तिनहै बेटड़ियै ज़े गलीला ना आई ती पीछै-पीछै ज़ाइया स कब्र हेरी होर ऐ बी हेरू कि लाश कैण्ढै तरहै रैखी सा ।
\v 56 ते आपणै घौरा बै नौठी होर यीशु री लाशा पैंधै लाणै री तेंइयै शोभली बासा आई च़ीज़ा त्यार केरी होर विधि रै मुताबिक तिन्है बशाँ रै रोज़ा ना कोई कोम नी केरू ।
\c 24
\s यीशु मुँऐदे न जिन्दे होआ सी
\p
\v 1 तुआरा बै दोती- दोतीयै ते बेटड़ी ज़ुणीऐ शोभली बासा आइ च़ीज़ा त्यार केरी ती ते तिन्हा च़ीज़ा लेइया कब्रा आग्गै आई ।
\v 2 तिन्है हेरू की ज़ुणी पाथरा सैंघै कब्रा रा द्वार बन्द केरू ती स एकी धिरा बै घूरू दा ती ।
\v 3 तैबै ते भीतरै नौठि, पर तिन्हा बै यीशु री लाश नी मिली ।
\v 4 ते सोच़दी लागी कि यीशु री लाशा बै कि हुआ होला? तैबै तौखै एकदम च़मकदै झीकड़ै आल़ै दुइ मर्द खड़ै हुऐ ।
\v 5 ते बेटड़ी डौरी होर टुँबड़ी मुण्डी केरिया खैड़ी रौही । तिन्है तिन्हा बेटड़ी बै बोलू, “तुसै जिन्दै बै मुँऐदै ना किबै तोपदी लागी दी सी?”
\v 6 ते औखै नी आथी ते जिन्दै हुऐ दै सी । याद केरा ज़ैबै ते गलीला ना ती, तिन्है तुसाबै कि बोलू ती ।
\v 7 ऐ जरूरी सा कि माण्हु रा बेटा पापी रै हौथै ढ़ौकीणा, होर तिन्हा सौ क्रूसा पैंधै च़ढाणा, पर तेई त्रीज़ै ध्याड़ी मुँऐदै ना जिन्दै होंणा ।
\v 8 तैबै तिन्हा बै ते सारी गल्ला याद आई,
\v 9 तैबै ते कब्रा आग्गै ना वापस आई होर तिन्है ए सब गल्ला ग्यारा च़ेलै बै होर सैभी बै दैसी ।
\v 10 जुणी बेटड़ीऐ च़ेलै बै ए गल्ला दैसी, ते मरियम मगदलीनी, योअन्ना, याकूबै री आमा मरियम होर तिन्हा सैंघै होरा बेटड़ी बी ती ।
\v 11 पर च़ेलै बै तिन्हरी गल्ला बेकार कैथा साही लागी । तिन्है तिन्हरी गल्ला रा बशाह नी केरू ।
\v 12 पर ए गल्ला शुणिया पतरस खैड़ा हुआ होर ठोर देइया कब्रा हाग्गै पुज़ू होर तौखै झीकड़ै केल्ही हेरै होर ज़े हुआ ती हैरान होइया आपणै घौरा बै नौठा ।
\s इम्माऊसै री बौता न यीशु रा प्रगट होणा
\p
\v 13 एक रोज़ यीशु रै दुई च़ेले इम्माऊस नाँ रै ग्राँ बै जाँदै लागै ती, ज़े यरूशलेमा ना सौत मीलै री दुरी पैंधै ती ।
\v 14 ते इन्ना सब गल्ला बै ज़े हुई दी ती गल्ल बात केरदै-केरदै ज़ाँदै लागै ती ।
\v 15 ज़ैबै ते आपु ना गल्ल बात होर पुछ-ताछ केरदै लागै ती तैबै यीशु तौखै प्रगट हुऐ होर तिन्हा सैंघै औंढ़दै लागै ।
\v 16 पर परमेश्वरै ज़े यीशु बै मैना ती तिन्हरी औछी ऐण्ढ़ी बँद केरी कि ते यीशु बै नी पछियाणी सकै ।
\v 17 यीशुऐ तिन्हा बै बोलू, “मुँबै लागा सा की तुसै कोई गूढ़ी गप्पा रा वच़ार केरदै लागै दै सी, ते उदास होइया च़ुपच़ाप खैड़ै रौहै ।
\v 18 तिन्हा ना क्लियुपास नाँ रै माण्हुऐ बोलू, “शायद तुसै पैहलै माण्हु सी जुणी बै यरूशलेमा री ऐसा घटनै रै बारै ना पता नी ऑथी ।”
\v 19 यीशुऐ तिन्हा बै बोलू, “कुणा गल्ला?” तैबै तिन्है बोलू, “ऐ गल्ला यीशु नासरी रै बारै ना सी । सौ एक भविष्यवक्ता ती होर बौहु चमत्कार केरा ती । सौ परमेश्वर होर सब माण्हु री नज़री ना एक महान् गुरू ती ।
\v 20 होर म्हायाजकों होर आसरे सरदारे यीशु पकड़वाऊ,कि तेई पेन्धे मौऊती रा हुक्म धिनु लोड़ी,हो सौ क्रूसा पेन्धे चड़ाऊ |
\v 21 आसै बुझू ती कि ते मसीहा सी होर इस्त्राइला बै आज़ाद करादै आऐ सी । इन्हा गल्ला बै बितिया औज़ त्रा ध्याड़ै हुऐ ।
\v 22 औज दोती आसरी मण्डली री किछ बैटड़ी जैबै कब्रा हाग्गै पुजी ता तिन्है एक नोखी गल्ल हेरी, जुण तिन्है एज़ीया आसा बै दैसी ।
\v 23 तिन्है बेटड़ीऐ बोलू कि यीशु री लाश कब्रा ना नी ऑथी, होर तिन्है स्वर्गदुत भाए, तिन्है स्वर्गदुतै बेटड़ी बै बोलू यीशु जिन्दै हुऐ दै सी ।
\v 24 तैबै आसरै कई सैंघी ठोर देइया कब्रा हाग्गै नौठै होर जैण्ढा तिन्है बैटड़ीऐ बोलू ती तैण्ढाऐ तिनहै हेरू ।
\v 25 तैबै यीशुऐ तिन्हा दुई लोका बै बोलू, तुसै केतरै मूर्ख माण्हु सी, जुणा गल्ला भविष्यवकतै लिखी सी तिन्हा पैंधै बशाह केरना तुसा बै केतरा मुशकल हुआ ।
\v 26 तुसै नी पौढ़ू कि मसीहा रा दु:ख च़ेकणा होर आपणी महीमा ना स्वर्गा बै जाणा जरूरी ती ।
\v 27 तैबै यीशुऐ मूसा ना लेईया सारै भविष्यवक्ता रै बारै ना जे धर्म शास्त्रा ना लिखु ती समझाऊ ।
\v 28 ज़ैबै ते तेई ग्राँ ना पुजै ज़ौखै तिन्हा जाणा ती, पर यीशुऐ तिन्हा सैंघै ऐण्ढा व्यबाहर केरू जैण्ढै कि तिन्हा आगै ज़ाणा ती ।
\v 29 पर तिन्है यीशु बै बोलू कि औज औखै रौहा किबैकि ध्याड़ा ओउड़ू सा होर सोन्ह हुई सा । तैबै यीशु तिन्हा सैंघै भितरै नौठै ।
\v 30 जैबै ते रोटी खादैं बेठै ता यीशुऐ रोटी हौथा ना लेईया परमेश्वरा रा धन्यावाद केरू होर रोटी चोड़िया तिन्हा बै धिनी ।
\v 31 तैबै च़ानक तिन्हरी औछी खुली होर तिन्है यीशु पछियाणै, पर ते तिन्हरी नजरी ना राहुऐ ।
\v 32 तैबै ते आपु ना बोलदै लागै, “जैबै यीशु आसा बै बौता ना धर्म शास्त्रा री गल्ला समझाँदै लागै ती, तैबै आसरै मना ना उतेजना पैदा किबै नी हुई?
\v 33 तैबै ते उठिया वापस यरूशलेमा बै च़ौलै होर तौखै तिन्हा बै ग्यारा चेलै होर तिन्हरै सैंघी कैट्ठै मिलै ।
\v 34 ते बोलदै लागै, “यीशु सच़ीयै जिन्दै हुऐदै सी होर शैमौना बै हेरूऐ ।”
\v 35 तैबै तिन्है दुहीयै बोता ना जै किछ तिन्हा सैंघै हुआ ती ते सारी गल्ला च़ेलै बै दैसी, होर बोलू कि जैबै तिन्है रोटी च़ोड़ी ता काँण्ढै तिन्है यीशु पछियाणै ।
\s यीशु चेलै न हेरिया सी
\p
\v 36 ते इन्हा गल्ला बै केरदै लागै ती कि यीशु तिन्हा मौंझै ऐजिया खड़ै हुए । होर तिन्हा बै बोलू, तुसा बै शान्ति मिलै ।
\v 37 ते घबराऐ होर डोरै तिन्है बुझू ऐ ता कोई भूत सा ।
\v 38 तैबै यीशुऐ तिन्हा बै बोलू, “तुसै किबै घबरा सी होर तुसरै मना ना बशाह किबै नी आथी ।”
\v 39 मेरै हौथा-जोंघा बै हेरा हाँऊ कोई भूत नी आथी, मुँबै छुँगीया हेरा किबैकि भूतै रै हाड-मास नी होदा, जैण्ढा तुसै मूँ ना हेरा सी ।
\v 40 ऐ बोलिया यीशुऐ आपणै हौथ-जोंघा रिहाऐ ।
\v 41 चेलै बोहू जादा खुश ती होर हैरान ती तिन्हा बै बशाह नी ती होंदा लागा कि प्रभु यीशु जिन्दै हुऐ सी, तैबै प्रभु यीशुऐ तिन्हा बे बोलू, तुसा हाग्गै खाणै बै किछ सा?
\v 42 तिन्है प्रभु यीशु बै भुनूईंदी मौछी रा एक टुकड़ा धिना ।
\v 43 यीशुऐ स मैच्छी रा टुकड़ा चेलै सामनै खाऊ
\v 44 यीशुऐ बोलू, “जैबै हाँऊ तुसा सैंघै ती तैबै मैं तुसा बै बोलू ती, कि मूसा होर भविष्यबक्ता री कताबा ना ता भजन संहिता ना जे किछ मेरै बारै ना लिखू सा ते सारी गल्ला पूरी हौंणी
\v 45 तैबै प्रभु यीशुऐ पवित्र शास्त्र सोमझणै री तैइयै तिन्हरी समझ खोली ।
\v 46 ए गल्ला बोहु पहलै लिखी दी सा कि मसीह दु:ख च़ेकणा, होर त्रिजै ध्याड़ी मुँऐदै ना जिन्दैं होणा ।
\v 47 यरूशलेमा ना शुरू केरिया सारै देशा ना मन फेरने होर पापै री माफी रा सुसमाच़ार प्रचार, तेही रै नाँ ना केरिना ।
\v 48 तुसै इन्हा सैभी गल्ला रै गवाह सी ।
\v 49 ऐबै जुण वाईदा परमेश्वरै मुबैं धिना सा सौ मुँ तुसा सैंघै पूरा केरना कि ज़ैबै तक पवित्र आत्मा तुसा पैंधै नी उतरला ताँ तक तुसै यरूशलेमा छ़ौड़िया बाहरै मतैइत ज़ादै ।
\s प्रभु यीशु स्वर्गा बै जा सी
\p
\v 50 तैबै प्रभु यीशुऐ आपणै चेलै होर बशाह केरनु आए बैतनिय्याह ग्राँ ना बाहरै नेऐ । होर आपणै हौथ च़ेकिया तिन्हा सैभी बै आर्शीबाद धिना ।
\v 51 तिन्हा बै आर्शीबाद देंदै-देंदै प्रभु यीशु तिन्हा ना अलग हुऐ, होर स्वर्गा बै नौठै ।
\v 52 चेले प्रभु यीशु री आराधना केरिया यरूशलैम बै बापस आए ।
\v 53 इन्हा सैभी गल्ला़ ना बाद ते लगातार परमेशवरै री जय-जयकार केरदै रौहै होर आपणा सारा बौक्त मन्दिरा ना गुज़ारदै लागै ।
