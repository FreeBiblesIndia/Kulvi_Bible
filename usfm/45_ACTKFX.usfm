\id ACT ACTS KULVI Bible
\ide UTF-8
\rem Copyright Information: Creative Commons Attribution-ShareAlike 4.0 License
\h प्रेरिता रे कौम
\toc1 प्रेरिता रे कौम
\toc2 प्रेरित
\mt1 ACTS
\mt1 प्रेरिता रे कौम
\imt भूमिका
\io1 प्रेरिता रै कौमाँ रा वर्णन लूका रै सुसमाचारा रै आगै रा वर्णन सा l एथा रा खास उदेश्य ये दसणा ती कि यीशु रै पैहले चेले पवित्र आत्मा री अगुवाई न, यीशु रै बारे न सुसमाचारा बै "यरूशलेम होर सारे यहूदी होर सामरिया न, होर धौरती रै आखरी तक "(1: 8) फैलु सा l ये मसीह अन्दोलना रा विवरण सा जो यहूदी लोका मौंझे शुरू हुआ, होर पूरी दुनिया रै लोका रा बशाह बैणु lलेखक एसा गैल्ला रा भी ध्यान रखा सा कि तिन्हा बै ये बिश्वास होला कि मसीह लोकरोमी सम्राज्य री तेंईये एक विद्रोही राजनैतिक शक्ति नेई ती, होर मसीही विश्वास यहूदी धर्मा री तेंईये ती l
\io1 प्रेरिता रै कौमा री कताबा बै तराई हिस्से न बौंडी सका सी l जुणी यीशु मसीह रा सुसमाचार केरु ती, होर कलीसिया बणाई ती प्रेरिता रै कौमाँ री एक जरुरी विशेषता ये सा पवित्रआत्मा री पवित्र आत्मा री क्रियाशीलता l प्रेरिता रै कौमा न एक खास विशेष मसीह रा संदेश प्रस्तुत के रु सा l
\iot रूपरेखा
\io1 गवाई री तेंईये तैयारी 1:1-26
\io1 यीशु री आखरी आज्ञा होर प्रतिज्ञा 1:1- 14
\io1 यहूदा रा अधिकारी1:15 - 15 -26
\io1 यरुश्लेमा न गवाई 2;1 --- - 8:3
\io1 यहूदिया होर सामरिया री गवाई 8:4-12:25
\io1 पौलुसा री सेवारा कौम 13:1 -28:31
\io1 पैहली प्रचार यात्रा 13:1- 14;28
\io1 यरूशलेला न सम्मेलन 15:1- -35
\io1 दूजी प्रचार यात्रा 15:36- - 18; 22
\io1 त्रीजी प्रचार यात्रा 18:23 - 21:16
\io1 यरूशलेम.कैसरिया और रोमा रै जेला न पौलुस 21:17- 28:31
\c 1
\s परिचय
\p
\v 1 हे थियुफिलुस, मैं पैहली कताब तिन्हा सैभी गलै रै बारै ना लिखी ज़े यीशु शुरू ना लेइया केरदा होर सिखाँदा रौहू।
\v 2 तेई बौगता तक ज़ैबै तक कि सौ तेइरै च़ेले बै जो तेईये चुने ती पवित्र आत्मा द्वारा हुक्म देईया झाँऊ नेई चैकु l
\v 3 तेईये बड़े दुःख सेहन केरने न बाद बौऊ पक्के प्रमाण सेंघे आपणै आपा बै जिन्दा रिहाऊ, होर चाली रोजा तकर सौ तिन्हा न हेरुआ, होर परमेश्वरा रै राज्य री गैल्ला केरदा रौहु l
\v 4 होर तेईये तिन्हा सेंघे मिलिया आज्ञा धिनी,यरुश्लेमा बै मता छौड़ा, पर बापू री तेई प्रतिज्ञा रै पूरे होणै री बौत हेरा, जुणी री चर्चा तूसै मुं न शुणी सा l
\v 5 किबैकि यहुन्ने ता पाणी न बप्तिस्मा धिनु ती, पर थोड़े रोजा बाद तूसै पवित्र आत्मा दुआरा बप्तिस्मा पाणा l
\s यीशु रा स्वर्ग जाणा
\p
\v 6 तिन्हें च़ेलै कठै होइया यीशु ना पुछ़ू, हे प्रभु, कि त एही बौगतै इस्राइला रा राज्य फेरना?
\v 7 तेइयै तिन्हा बै बोलू, तेई बौगतै रै बारै ना ज़ाणना परमेश्वरै रै हका ना सा तुसरै नी ।
\v 8 पर ज़ैबै पवित्र आत्मा तुसा पैंधै एला तैबै तुसाबै शक्ति मिलणी होर यरूशलेम, सारै यहूदिया, सामरिया होर धौरती रै आखिरी किनारै तक तुसै मेरै गवाह होणै।
\v 9 ऐण्ढा बोलै ना बाद यीशु तिन्हरै हेरदै-हेरदै स्वर्गा बै चैकुआ होर बादलै सौ तिन्हरी औछी ना गज़िहाऊ।
\v 10 च़ेलै ज़ेबै तेइबै आसमाना धिरै हेरदै लागै ती ता शुणा, दूई मर्द च़मकणू आल़ै शेतै झिकड़ै लाइया तिन्हा सामनै एज़िया खड़ै हुऐ।
\v 11 होर बोलदै लागै, हे गलीली मर्दो, तुसै किबै खड़ै होइया स्वर्गा धिरै भाल्दै लागै सी? ऐ यीशु ज़े तुसा हाग्गै ना स्वर्गा बै च़ैकुआ ज़ौस रीतियै तुसै ऐ ज़ाँदा हेरू तेसा रीतियै एई भी एणा।
\s मतियाह बै यहूदा रा अधिकार मिलणा
\p
\v 12 तैबै ते ज़ैतून नाँ रै ढौगा ना ज़ो यरूशलेमा ना सौत रोज़ै री दूरी पैंधै ती यरूशलेमा बै आऐ।
\v 13 ज़ैबै ते तौखै पुजै ता ते तेसा कोठी पैंधै नौठै ज़ौखै पतरस, यहून्ना, याकूब, अन्द्रियास, फिलिप्पुस, थोमा, बरतुलमई, मती, हलफई रा बेटा याकूब होर शमौन ज़िलौती होर याकूबा रा बेटा यहूदा रौहा ती ।
\v 14 ए सारै कई बेटड़ी होर यीशु री आमा मरियम होर यीशु रै भाई सैंघै एक मन होइया प्रार्थना ना लागी रौहै ।
\v 15 तिन्हा ध्याड़ै ना पतरस भाई बिच़ै ज़ो कि लगभग एक शौऊ बीह माह्णू ती खड़ै होइया बोलदा लागा,
\v 16 हे भाइयो, पवित्र शास्त्रा ना लिखू दा पूरा होणा ज़रूरी ती । ज़ो पवित्र आत्मै दाऊदै रै मुँहै लाइया यहूदै रै बारै ना ज़ो यीशु बै ढौकणू आल़ै रा अगुआ ती पैहिलै ना बोलू ती ।
\v 17 किबैकि सौ आसा बिच़ै गिणुआ होर सेवै रै कोमा ना आसा सैंघै शामिल ती ।
\v 18 तेइयै अधर्मै री कमाई ना एक छेत लेऊ होर उल्टा पौड़ू होर तेइरा पेट फुटू होर तेइरी सारी आँजा निकती ।
\v 19 एसा गला बै यरूशलेमा ना रौहणू आल़ै सारै लोका ज़ाणा सी । तिन्है तेई छेता नाँ बी तिन्हरी भाषा ना “हकलदमा” अर्थात् लोहू रा छेत रखू।
\v 20 किबैकि भजन सँहितै री कताबा ना लिखू सा, तेइरा घौर उजड़ू लोड़ी होर तौखै कोई नी रौहला होर तेइरा औहदा कोई होर लेला ।
\v 21 यूहन्नै रै बपतिस्मै ना लेइया स्वर्गा बै च़ेकिणै तक ज़ेतरै बी रोज़ा तक यीशु आसा सैंघै एँदा-ज़ाँदा रौहू होर ज़े लोका आसा सैंघै रौहै,
\v 22 ऐ ज़रूरी सा कि तिन्हा ना एक माह्णू आसा सैंघै यीशु रै ज़िन्दै होणै रा गवाह बणला ।
\v 23 तैबै तिन्है दूई माह्णू खड़ै केरै । एक युसुफ ज़ुणीबै बरसबा बोला सी होर तेइरा पणनाँ यूसतुस सा होर दुजा मत्तिय्याह खड़ा केरू ।
\v 24 तैबै तिन्है प्रार्थना केरी; हे प्रभु, तू ज़े सैभी रै मना बै ज़ाणा सा ऐ प्रगट केर कि तैं इन्हा दूई ना कुण चुनू?
\v 25 कि सेवै रै कोमा ना प्रेरिताई रै तेई औहदै बै लेला ज़ुणीबै छ़ौड़िया यहूदा आपणी ज़ैग्हा बै नौठा ।
\v 26 तैबै तिन्है तेइरै बारै ना चिठी पाई होर चिठी मत्तिय्याह रै नाँ री निकती होर स तिन्हा गयारा प्रेरित च़ेलै सैंघै गिणुआ ।
\c 2
\s पवित्र आत्मा रा एणा
\p
\v 1 ज़ैबै पिन्तेकुसा रा ध्याड़ा आऊ ता ते सब एकी ज़ैग्हा कठै ती ।
\v 2 होर एकदम आसमाना ना एक बड़ै ब्यानै री छ़ेड़ हुई होर तेथै लाइया ज़ौखै ते बेठै ती स सारा घौर भौरूआ।
\v 3 होर तिन्हा ना औगी री ज़ीभा फुटदी हेरूई होर तिन्हा हर एकी पैंधै ठहरी।
\v 4 ते सारै पवित्र आत्मै लाइया भौरूऐ होर ते अन्य भाषा बोलदै लागै।
\v 5 हरेक ज़ाति रै यहूदी भक्त यरूशलेमा ना रौहा ती ।
\v 6 ज़ैबै स छ़ेड़ हुई ता लोकै री भीड़ लागी होर सैभै लोका डौरै किबैकि हरेकी ना ऐ शुणिया ती कि ऐ ता मेरी भाषा बोदा लागा सा।
\v 7 ते सारै बड़ै हैरान होइया बोलदै लागै, ए ज़ुणा बोलदै लागै सी कि ए गलीली नी ऑथी।
\v 8 तैबै किबै आसा ना आपणी-आपणी भाषा लागी सा शुणिदी?
\v 9 आसै ता पारथी, मेदी, अलामी, मैसोपोटामिया, यहूदिया होर पुन्तुस होर आसिया,
\v 10 फ्रूगिया, पमफूलिया मिस्र होर लिबूआ ज़ो कि कुरेन ज़ैगै रै औरै-पौरै सा इन्हा सैभी ज़ैगै रै रौहणू आल़ै सी होर रोमी, यहूदी, क्रेती होर अरबी भी सी ।
\v 11 पर आसै आपणी-आपणी भाषा ना तिन्हा ना परमेश्वरै रै बड़ै-बड़ै कोमै री चर्चा शुणा सी ।
\v 12 ते सारै हैरान हुऐ होर डौरदै-डौरदै एकी होरी बै बोलदै लागै कि ऐ की होंदा लागा सा?
\v 13 पर होरै ठट्ठा केरिआ बोलू, “ए ता नशै ना सी ।”
\s पतरसा रा भाषण
\p
\v 14 पतरस तिन्हा मुँझ़ै खड़ा हुआ होर ज़ोरा सैंघै बोलदा लागा, “ओ यहूदिओ होर यरूशलेमा ना रौहणू आल़ै ओ एसा गैला बै ज़ाणी लेआ होर मेरी गैला बै ध्याना सैंघै शुणा।
\v 15 ज़ैण्ढा तुसै समझ़दै लागै सी ए नशै ना नी ऑथी किबैकि हाज़ी ता एकै पहर धशयाड़ा च़ढ़ू सा।
\v 16 पर ऐ स गल सा ज़ो परमेश्वरै योएल नाँ रै भविष्यवाणी केरनू आल़ै रै ज़रिऐ बोली ती ।
\v 17 परमेश्वर बोला सा कि अन्तै रै ध्याड़ै ना ऐण्ढा होणा कि मूँ आपणी आत्मा सैंघै सैभै माह्णू भौरनै होर तुसरै बेटै होर बेटी भविष्यवाणी केरनी । तुसरै ज़ुआन लोका दर्शन हेरनै होर बज़ुर्गा सुपनै हेरनै ।
\v 18 बल्कि मूँ आपणै दास दासी बी तिन्हा ध्याड़ै ना आपणी आत्मै लाइया भौरनै होर तिन्हा भविष्यवाणी केरनी ।
\v 19 मूँ आसमाना ना अदभुत् कोम होर धौरती पैंधै चिन्ह चमत्कार यानिकी लोहू, औग होर धुँऐ रा बादल रिहाणा।
\v 20 प्रभु रै महान् रोज़ै रै एणै ना पैहिलै सूरज़ निहारा होणा होर ज़ोथ लाल होणी।
\v 21 ज़ुण प्रभु रा नाँ लेला सिर्फ तेइरा उद्धार होणा।
\v 22 ओ इस्राइलियो इन्हा गैला बै शुणा: कि यीशु नासरी एक माह्णू ती ज़ौसरा परमेश्वरा धिरै ना होणै रा सबूत तेइरै नोखै कोम होर चिन्ह चमत्कारा ना प्रगट सा ज़ो परमेश्वरै तेइरै ज़रिऐ तुसा मुँझ़ै केरिआ रिहाऐ ज़ुणिबै तुसै आपू ज़ाणा सी ।
\v 23 सौहै ज़ैबै परमेश्वरै आपणी मर्ज़ी होर होनहार ज्ञानै रै मुतआबिक ढौकणै द्याऊ ता तुसा अधर्मी रै हौथै स क्रूसा पैंधै च़ढ़ाइया मारनै द्याऊ।
\v 24 पर सौह परमेश्वरै मोऊती रै बन्धना ना छुड़ाइया ज़िन्दा केरू किबैकि तेइरा मोऊती रै वशा ना रौहणा अनहोना ती ।
\v 25 दाऊद राज़ा तेइरै बारै ना बोला सा, “हाँऊ प्रभु बै हमेशा आपणै सामनै हेरदा रौहू किबैकि स मेरी दैहिणी धिरै सा ताकि हाँऊ कमज़ोर नी पौड़नू।
\v 26 एसा वजहा ना मेरा मन खुश हुआ होर मेरी ज़िभ मगन हुई होर मेरै शरीरा ना एक आशा बैणी दी सा।
\v 27 किबैकि तौ मेरै प्राण नरका ना नी छ़ौड़नै होर न त आपणै पवित्र लोक चौकणै देणै।
\v 28 तैं मुँबै ज़ीणै रा रस्ता रिहाऊ सा। त हाँऊ आपणै दर्शनै लाइया खुशी सैंघै भौरना।
\v 29 हे भाइयो, हाँऊ तेई दाऊद राज़ै रै बारै ना बड़ै हौंसलै सैंघै तुसाबै बोला सा कि स ता मूँआ होर पौथू बी होर तेइरी कब्र औज़ा तक आसरै औखै सा।
\v 30 भविष्यवक्ता होइया होर ऐ ज़ाणिया कि परमेश्वरै मूँ सैंघै कसम खाई सा कि मूँ तेरै वँशा ना एक माह्णू तेरी राज़गद्दी पैंधै बशाणा।
\v 31 तेइयै होणू आल़ी गल पैहिलै हेरिया भविष्यवाणी केरी कि तेइरै प्राण नरका ना नी छ़ौड़ुऐ होर न तेइरी देह चौकिणै धिनी ।
\v 32 सौहै यीशु परमेश्वरै ज़िन्दा केरू ज़ौसरै आसै सब गवाह सी ।
\v 33 ऐण्ढै तरहै परमेश्वरै रै दैहिणै हौथै लाइया सैभी ना उथड़ै औहदै पाइया होर ज़ौस पवित्र आत्मा रा परमेश्वरै वच़न धिना ती स तेइयै आसा पैंधै भेज़ी सा ज़े तुसै हेरा होर शुणा सी ।
\v 34 किबैकि दाऊद ता स्वर्गा बै नी च़ैढ़ू; पर स आपू बोला सा, प्रभुऐ मेरै प्रभु बै बोलू,
\v 35 मेरी दैहिणी धिरै बेश, ज़ैबै तक कि हाँऊ तेरै बेइरी बै सज़ा नी देनू।
\v 36 ऐबै सारा इस्राइली घराना पक्की तरहा ज़ाणला कि परमेश्वरै सौहै यीशु ज़ुण कि तुसै क्रूसा पैंधै च़ढ़ाऊ, प्रभु बी ठहराऊ होर मसीह बी।
\v 37 तैबै ऐ गल तिन्हा शुणनू आल़ै रै दिला ना लागी होर ते पतरस होर दूजै तिन्हा च़ेलै ना पुछ़दै लागै कि हे भाइयो आसा की केरना?
\v 38 पतरसै तिन्हा बै बोलू, आपणै पापा ना मन फेरा होर तुसा ना हरेक माणू आपणै-आपणै पापै री माफी री तैंइयै यीशु मसीह रै नाँ ना बपतिस्मा लेला, तैबै तुसा पवित्र आत्मा रा दान पाणा।
\v 39 किबैकि ऐ वायदा तुसाबै होर तुसरी सन्ताना बै होर तिन्हा सैभी दूरै-दूरै रै लोकै री तैंइयै सा ज़ुणिबै आसरा प्रभु परमेश्वर आपू हाग्गै शाधला।
\v 40 तेइयै बोहू सारी गैलै री गुआही देइया समझ़ाऐ कि तुसै आपू बै एसा टेढी ज़ाति ना बच़ात्।
\v 41 ज़ेतरै लोकै तेइरा वचन ग्रहण केरू तिन्है बपतिस्मा लेऊ होर तेई ध्याड़ै ना लगभग त्रा हज़ार माह्णुऐ बपतिसमा लेऊ होर तिन्हा सैंघै मिलै।
\v 42 ते तिन्हा च़ेलै ना शिक्षा पाणै, सँगति केरनै, प्रभु भोज़ केरनै होर प्रार्थना केरनै ना मगन रौहै।
\s विश्वासी री संगती
\p
\v 43 सैभि लोका बै डौर पौई किबैकि तिन्हा च़ेलै ना बोहू सारै अदभुत् कोम होर चिन्ह चमत्कार प्रगट होआ ती ।
\v 44 ज़ेतरै बी लोका परमेश्वरा पैंधै बशाह केरा ती ते सारै कैठै रौहा ती होर तिन्हरी सारी च़ीज़ा साँझ़ै री ती ।
\v 45 ते आपणी ज़रूरती रै मुताबिक आपणी सम्पति होर समाना बै बेच़िआ आपू ना बोंडा ती ।
\v 46 ते हर रोज़ एक मन होइया मन्दिरा ना कैठा होआ ती होर घौरा-घौरा रोटी चोड़िया बड़ी खुशी सैंघै होर सीधै मना सैंघै रोटी खा ती,
\v 47 होर परमेश्वरै रा भजन केरा ती । सारै लोका तिन्हा ना खुश ती होर ज़ेतरै लोका उद्धार पा ती तिन्हा बै प्रभु हर रोज़ तिन्हा ना मिला ती ।
\c 3
\s लंगड़े भिखारी रा ठीक होणा
\p
\v 1 पतरस होर यूहन्ना त्रीजै पौहरै प्रार्थना केरनै री तैंइयै मन्दिरा बै ज़ाँदै लागै ती,
\v 2 होर लोकै एक ऐण्ढा माह्णू आणना लाऊ ती ज़ो लँगड़ा पैदा हुआ ती । ते तेईबै मन्दिरै रै दुआरा आग्गै बशाह ती ताकि सौ मन्दिरा बै एणू आल़ै न भीख मुंगला होर तेसा ज़ैगा रा नाँ सुन्दर ती ।
\v 3 ज़ैबै तेइयै पतरस होर यूहन्ना मन्दिरा बै ज़ाँदै हेरै ता तिन्हा न भीख मौंगी।
\v 4 पतरसै यूहन्ना सैंघै तेई धिरै ध्याना सैंघै हेरिया तेइबै बोलू, आसा धिरै हेर।
\v 5 सौ किछ़ मिलणै री आशा सैंघै तिन्हा धिरै हेरदा लागा।
\v 6 तैबै पतरसै बोलू, च़ाँदी होर सुना ता मूँ हाग्गै नी ऑथी पर ज़े मूँ आग्गै सा तेई हाँऊ तौभै देआ सा: यीशु मसीह नासरी रै नाँ ना च़ैल।
\v 7 पतरसै सौ तेइरै दैहिणै हौथ ढौकिया च़ैकू होर तुरन्त तेइरी ज़ोंघा ना ज़ान आई।
\v 8 सौ उछलिया खैड़ा हुआ होर औंढदा लागा होर परमेश्वरा रा भजन केरदै-केरदै तिन्हा सैंघै मन्दिरा बै नौठा ।
\v 9 सैभी लोकै सौ च़ैलदा फिरदा होर परमेश्वरा रा भजन केरदै हेरिया,
\v 10 सौ पछ़याणू कि ऐ सौहै लँगड़ा सा ज़ो मन्दिरै रै दुआरा आग्गै बेशिआ भीख मुँगा ती । तेईबै च़ैलदै-फिरदै हेरिआ ते हैरान होर परेशान ती ।
\s मंदिरा न पतरसा रा उपदेश
\p
\v 11 ज़ैबै सौ पतरस होर युहन्ना ना ढौकुआ ती ता सैभै लोका हैरानी सैंघै सुलैमान नाँ री ज़ैगा बै तिन्हा आग्गै आऐ।
\v 12 ऐ हेरिआ पतरसै लोका बै बोलू, हे इस्राइलिओ, तुसै एई माणू हेरिआ किबै हेरान होआ सी होर आसा धिरै किबै ऐण्ढै हेरदे लगै सी कि मैना आसै ऐ आपणी शक्ति होर भक्ति सैंघै ऐ च़ैलदा फिरदा केरू सा।
\v 13 इब्राहीम, इसहाक होर याकूबा रा परमेश्वर, आसरै बापदादै रै परमेश्वरै आपणै सेवक यीशु री महिमा केरी ज़ुण तुसै ढौकणै द्याऊ ती होर ज़ैबै पिलातुस राज़ै तेइबै छ़ौडनै रा वच़ार केरू ता तुसै तेई सामनै तेइरा नाँह केरू ।
\v 14 तुसै तेई पवित्र होर धर्मी रा नाँह केरू होर तेइरै बदलै एकी खूनी बै छ़ौड़नै री विनती केरी।
\v 15 तुसै सौ ज़िन्दगी देणू आल़ा मारू पर परमेश्वरै स मूँऐदै ना ज़िन्दा केरू होर एसा गैलै रै आसै गुआह सी ।
\v 16 तेही रै नाँ न होर ज़ो आसरा बशाह तेइरै नाँ पैंधै सा तेइयै एई माह्णू बै शक्ति धिनी होर तुसा सामनै भला चँगा केरू ।
\v 17 हे भाइयो हाँऊ ज़ाणा सा कि तुसै होर तुसरै नेतै ऐ कोम अनजानै ना केरू ।
\v 18 पर ज़े गैला परमेश्वरै आपणै भविष्यवक्तै रै मुँहै लाइया पैहिलै दैसी ती कि तेइरै मसीह दु:ख च़ेकणा ते गैला परमेश्वरै एसा रीतिऐ पूरी केरी।
\v 19 ऐबै आपणै-आपणै पापा ना मन फेरा ताकि तुसरै पाप खत्म होलै होर तुसै प्रभु सामनै शान्ति पालै,
\v 20 होर सौ तेई मसीह यीशु बै भेज़ला ज़ो पैहिला न तुसरी तैंइयैं ठहराऊ सा।
\v 21 ऐ ज़रूरी सा कि स स्वर्गा ना तेई बौगता ढौई रौहला जैबै तक कि स सैभी गैला रा सुधार नी केरला ज़ौसरै बारै ना परमेश्वरै आपणै पवित्र भविष्यवक्तै रै मुँहै लाइया केरी सा ज़ो सँसार बैणनै ना लेइया होंदै आऐ सी ।
\v 22 ज़ैण्ढा कि भविष्यवाणी केरनू आल़ै मूसै बोलू, प्रभु परमेश्वरा तुसरै भाई मूँझ़ै ना तुसरी तैंइयैं एक भविष्यवक्ता च़ेकणा ज़ेकिछ़ स तुसाबै बोलला तेइरी शुणीत्।
\v 23 पर हर एक सौ माह्णू ज़ुण तेई भविष्यवक्तै री नी शुणला ता तेई तिन्हा लोका मुँझ़ै ना नाश केरला।
\v 24 भविष्यवाणी केरनू आल़ै शमुएला ना लेइया तेइना बाद ज़ेतरै बी भविष्यवक्तआ आऐ तिन्है सैभियै इन्हा ध्याड़ै रै बारै ना सँदेश धिना सा।
\v 25 तुसै भविष्यवक्तै री सन्तान होर तेई वायदै रै भागीदार सी ज़ो परमेश्वरै तुसरै बापदादा सैंघै केरू सा। तेइयै इब्राहीमा बै बोलू, तेरै वँशै लाइया धौरती रै सैभी घरानै रै लोका आशीष पाणी।
\v 26 परमेश्वरै आपणा सेवक तुसा आग्गै भेज़ू कि तुसा ना हर एकी बै पापा फेरिआ तुसाबै आशीष देला।
\c 4
\s बड़ी सभा रै सामणै पतरस होर यूहन्ना
\p
\v 1 ज़ैबै ते लोका बै बोलदै लागै ती ता महापुजारी, मन्दिरै रै मुख्य होर सदूकी लोका तौखै आऐ।
\v 2 ते झ़िकुऐ ती किबैकि यीशु रै च़ेलै लोका बै सिखा ती होर उदाहरण देइया यीशु रै मूँऐदै ना ज़िन्दै होणै रा प्रचार केरा ती ।
\v 3 तिन्है ते ढौकिआ दूई रोज़ा ढौई हवालाता ना रखै किबैकि सोंझ़ हुई ती ।
\v 4 पर ज़ेतरै लोकै प्रभु रा वचन शुणू तिन्है बोहू सारै लोकै विश्वास केरू । तिन्हरी गिनती पोंज़ हज़ार मर्दै रै लगभग हुई।
\v 5 दुजै ध्याड़ी तिन्हा ढौकणु आल़ै मुख्य, पराणियै, धर्मविधि ज़ाणनू आल़ै,
\v 6 महापुजारी हन्ना होर कैफा होर यूहन्ना, सिकन्दर ज़ेतरै पुजारी री खानदानी रै ती ते सारै यरूशलेमा ना कठा हुऐ।
\v 7 ते तिन्हा बै बिच़ा ना खड़ै केरिआ पुछ़दै लागै, “तुसै ऐ कोम कुणी शक्ति सैंघै होर कौस रै नाँ ना केरू?
\v 8 तैबै पतरसै पवित्र आत्मा ना भौरूइआ तिन्हा बै बोलू,
\v 9 हे मुख्य होर पराणियो! एई कमज़ोर माह्णू सैंघै ज़े भलाई केरूई सा अगर औज़ आसा ना तेई रै बारै ना पुछ़िआ सा कि सौ कैण्ढै ठीक हुआ।
\v 10 तुसै सारै होर सारै इस्राइली लोका ज़ाणा कि ज़ो यीशु नासरी तुसै क्रूसा पैंधै च़ढ़ाऊ होर परमेश्वरै स मूँऐदै ना ज़िन्दा केरू, ऐ माह्णू तेही यीशु मसीह नासरी रै नाँ ना भला चँगा हुआ।
\v 11 ऐ सौहै पाथर सा ज़ो कि तुसै राज़मिस्त्रिऐ निक्कमा बुझ़ू होर स कुणै रा पाथर बैणू।
\v 12 होर कौसी दुजै रै नाँ ना मुक्ति नी ऑथी किबैकि स्वर्गा हेठै माह्णू बै कोई होर नाँ नी धिना ज़ौसरै नाँ ना आसै मुक्ति पाई सका सी ।
\v 13 ज़ैबै तिन्है पतरस होर यूहन्ना रा उत्साह हेरू होर ज़ाणू कि ए ता नपौढ़ होर सीधै माणू सी ता ते हैरान हुऐ। तैबै तिन्है ते पछ़ियाणै कि ए यीशु सैंघै रौहै सी ।
\v 14 ज़ो माह्णू ठीक होइया तिन्हा सैंघै खड़ा ती तेई हेरिआ ते तिन्हरै खिलाफ किछ़ नी बोली सकै।
\v 15 पर तिन्है तिन्हा बै सभा ना बाहरै ज़ाणै रा हुकम केरू होर आपू ना वचार केरदै लागै,
\v 16 कि आसा इन्हा माह्णू सैंघै की केरना? किबैकि इन्है ज़े चमत्कार केरू स यरूशलेमा ना रौहणू आल़ै सैभी लोका सामनै प्रगट सा होर आसै तेथा रा नाँह नी केरी सकदै।
\v 17 पर ऐ गल लोका ना बोहू नी लोड़ी फैली, आसा ते धमकाणै कि ते एई नाँ ना दुजी घेरै कौसी माह्णू सैंघै गल नी केरलै।
\v 18 तैबै ते तिन्है शाधै होर तिन्हा बै कड़ै हुकम देइआ ऐ बोलू, कि तुसै यीशु रै नाँ ना किछ़ मतेइत् बोलदै होर सिखाँदै बी मतेइत्।
\v 19 पर पतरस होर यूहन्नै तिन्हा बै जवाब धिना, कि तुसै फैसला केरा कि ऐ परमेश्वरा सामनै भला सा कि आसै परमेश्वरै री गैला ना ज़ादा तुसरी गैला बै मैनलै।
\v 20 किबैकि ऐ ता आसरै होई नी सकदा कि ज़े आसै हेरू होर शुणू तेई बै नी बोललै।
\v 21 तैबै तिन्है ते होर बी ज़ादा धमकाइआ छ़ौड़ै किबैकि लोकै री वजहा ना तिन्हा बै सज़ा देणै री कोई वजहा नी मिली किबैकि ज़े घटना हुई ती तेसरी वजहा ना सैभै लोका परमेश्वरै री महिमा केरा ती ।
\v 22 किबैकि स माह्णू ज़ुणी पैंधै ऐ चमत्कार हुआ ती सौ च़ाही बौर्षा ना बी ज़ादा उम्रा रा ती ।
\s विश्वासी री प्रार्थना
\p
\v 23 ते छ़ुटिआ आपणै सैंघी हाग्गै आऐ होर ज़ेकिछ़ महापुजारी होर पराणिऐ बोलू ती तिन्हा बै दैसू।
\v 24 ऐ शुणिआ तिन्है एक मन होइआ ज़ोरा सैंघै परमेश्वरा बै बोलू, हे स्वामी! स्वर्ग, धौरती, समुद्र होर ज़ेकिछ़ इन्हा ना सा तेथा बै बणाणू आल़ा तूहै सा।
\v 25 तैं पवित्र आत्मै रै ज़रिऐ आपणै सेवक आसरै बापू दाऊदै रै मुँहै लाइआ बोलू, होरी ज़ातिऐ हुल्लड़ किबै मचाऊ होर देशै रै लोकै बेकारै री गैला किबै सोच़ी?
\v 26 प्रभु होर तेइरै मसीहै रै खिलाफ़ धौरती रै राज़ै खड़ै हुऐ होर हाकिम कठा हुऐ।
\v 27 किबैकि सैच़िऐ तेरै सेवक यीशु रै खिलाफ़ ज़ौसरा अभिषेक तैं केरू, हेरोदेस, पुन्तियुस पिलातुस बी होरी ज़ाति होर इस्राइली सैंघै एई नगरा ना कठा हुऐ।
\v 28 ताकि ज़ेकिछ़ तेरी शक्ति होर बुद्धिमानी सैंघै पैहिलै ना ठहराऊ सा ते तेइबै केरलै।
\v 29 ऐबै हे प्रभु तिन्हरी धमकी बै हेर; होर आपणै भक्ता बै दान दै कि ते तेरा वचन बड़ै हौंसलै सैंघै शुणालै,
\v 30 होर लोका बै ठीक केरनै री तैंइऐ आपणै हौथ आगै केर कि चिन्ह चमत्कार होर अदभुत् कोम तेरै सेवक यीशु रै नाँ ना केरिलै।
\v 31 ज़ैबै तिन्है प्रार्थना केरी ता ज़ौखै ते बेठै ती स ज़ैगा हिली होर ते पवित्र आत्मा ना भौरूऐ होर ते परमेश्वरा रा वचन बड़ै हौंसलै सैंघै शुणादै लागै।
\s विश्वासी रा आपू न मेल मिलापा रा जीवन
\p
\v 32 विश्वास केरनू आल़ै री मण्डली एक मन होर एक आत्मा ना ती । तिन्ह ना कोई बी आपणी सम्पति बै आपणी नी ती बोलदा बल्कि तिन्हरा सबकिछ़ साँझै रा ती ।
\v 33 ते प्रेरित लोका प्रभु यीशु रै ज़िन्दै होणै री गुआही देंदै रौहै होर तिन्हा सैभी पैंधै प्रभु रा बड़ा अनुग्रह ती ।
\v 34 तिन्हा ना कोई बी दरिद्र नी ती ऑथी किबैकि ज़ुणि हाग्गै ज़मीन या घौर ती ते तिन्हा बेच़िआ तेथै री कीमत तिन्हा च़ेलै हाग्गै आणिआ रखा ती ।
\v 35 ज़ुणि री ज़ैण्ढी ज़रूरत होआ ती ते आपू ना बोंडा ती ।
\v 36 युसुफ नाँ रा एक माह्णू क्रुपुसा रा एक लेवी ती ज़ौसरा नाँ तिन्हे च़ेलै बर-नबा यानिकी (शान्ति रा बेटा) रखू ती ।
\v 37 तेइरी किछ़ ज़मीन ती ज़ो तेइयै बेच़ी होर तेथै रै ढैबुऐ आणिआ तिन्हा प्रेरित च़ेलै हाग्गै रखी।
\c 5
\s हनन्याह होर सफीरा
\p
\v 1 हनन्याह नाँ रै माह्णू होर तेइरी लाड़ी सफीरै किछ़ ज़मीन बेच़ी,
\v 2 होर तेथै री कीमती रै किछ़ ढैबुऐ आपु आग्गै रखै। एसा गैला बै तेइरी लाड़ी ज़ाणा ती होर तेथा रा एक हिस्सा नेइआ तिन्हा च़ेलै री ज़ोंघा हाग्गै रखू।
\v 3 पर पतरसै बोलू, हे हनन्याह! शैतानै तेरै मैना ना ऐ गैल किबै पाई कि तू पवित्र आत्मा सैंघै झ़ूठ बोलला होर ज़मीनै री कीमती रै किछ़ ढैबुऐ आपू आग्गै रखला?
\v 4 ज़ैबै तक स ज़मीन त हाग्गै ती कि तेरी नी ती ऑथी? होर ज़ैबै बिकी ता कि तेरै वशा ना नी ती ऑथी? तैं ऐ गैल आपणै मना ना किबै वचारी? तैं माह्णू सैंघै नी बल्कि परमेश्वरा सैंघै झ़ूठ बोलू।
\v 5 इन्हा गैला शुणिआ हनन्याह लोमा पौड़ू होर स मूँआ। ज़ेतरै बी लोकै ए गैला शुणी तिन्हा बै बड़ी डौर पौई।
\v 6 तैबै ज़ुआन लोकै तेइरी अर्थी बणाई होर बाहरै नेइआ सौ पौथू।
\v 7 लगभग त्रा घँटै बाद तेइरी लाड़ी बी एसा घटना शुणिआ भीतरै आई।
\v 8 तैबै पतरसै तेसा बै बोलू, मुँभै दैस कि तुसै ऐ ज़मीन एतरै बै बेच़ी?तेसै बोलू, हाँ आसै ऐ एतरै बै बेच़ी।
\v 9 पतरसै तेसा बै बोलू कि तुसै प्रभु री आत्मा परखणै री तैंईयै एकता केरी सा? हेर तेरै लाड़ै बै पौथणू आल़ै दुआरा आग्गै खड़ै सी होर तिन्हा तू बी बाहरै नेणी।
\v 10 तैबै सौ तुरन्त तेइरी ज़ोंघा पैंधै पौई होर मूँई। तिन्है ज़ुआन लोकै स भीतरै एज़िआ मूँईदी हेरी होर बाहरै नेइआ सौ तेसरै लाड़ै सैंघै पौथी,
\v 11 होर सारी मण्डली होर एसा घटना बै शुणनू आल़ै सैभी लोका बै बड़ी डौर पौई।
\s चमत्कार होर नौखे कौम
\p
\v 12 ते च़ेलै आपणै हौथै लोका मुँझ़ै बोहू सारै चिन्ह चमत्कार होर अदभुत् कोम केरिआ रिहा ती होर ते एक मन होइआ मन्दिरा ना कठा होआ ती ।
\v 13 पर होरी बै हिम्मत नी ती पौड़दी कि ज़ाइआ तिन्हा ना मिलदै पर तैबै बी लोका तिन्हरी बड़ाई केरा ती ।
\v 14 प्रभु पैंधै विश्वास केरनू आल़ै बोहू सारै मर्द होर बेटड़ी होर बी ज़ादा प्रभु री मण्डली एज़िआ मिलदै रौहै।
\v 15 लोका बीमार माणू बै आणिआ सड़का ना माँज़ै पैंधै लिटा ती कि ज़ैबै पतरस एला ता तेइरी परछाई तिन्हा पैंधै पौड़ली,
\v 16 होर यरूशलेमै रै औरलै-पौरलै ग्राँ ना बी बोहू लोका बीमार होर च़ेटू फ़ैसूदै लोका बै आणिआ कठा होआ ती होर सैभै लोका ठीक केरिआ ती ।
\s चेले री गिरफ्तारी
\p
\v 17 तैबै महापुजारी होर तेइरै सैंघी ज़े सदूकी पँथै रै ती ते झ़िका सैंघै भौरूऐ,
\v 18 तिन्है ते च़ेलै ढौकिआ बन्दी घौरा ना बन्द केरै ।
\v 19 पर राती प्रभु रै एकी स्वर्गदूतै बन्दी घौरा रा दुआर खोलू होर तिन्हा बै बाहरै आणिआ बोलू,
\v 20 ज़ाआत्, मन्दिरा ना खड़ै होइआ एसा ज़िन्दगी री गैला सैभी लोका बै शुणात्।
\v 21 ते एसा गल शुणिआ दोती झिशा मन्दिरा ना ज़ाइआ उपदेश देन्दै लागै; पर महापुजारी होर तिन्हरै सैंघिऐ महासभा रखी होर इस्राइली रै सब पराणिऐ कठा केरै होर बन्दी घौरा बै सँदैश भेज़ू कि ते तिन्हा बै आणलै।
\v 22 पर सिपाही बै ते बन्दी घौरा ना नी मिलै होर एज़िआ बोलू,
\v 23 कि आसै बड़ै ध्याना सैंघै हेरू कि बन्दी घौर बन्द ती होर पौहरैदार बी दुआरा हाग्गै खड़ै ती पर ज़ैबै दुआर खोलिआ भीतरै नौठै ता कोई नी मिलू।
\v 24 ज़ैबै मन्दिरै रै मुख्य होर महापुजारियै ए गैला शुणी ता ते बड़ी चिन्ता ना पौऐ कि ऐ की होंदा लगा सा।
\v 25 एतरै ना कौसिऐ एज़िआ तिन्हा बै दैसू कि हेरा बन्दी घौर ता बन्द सा पर ते लोका मन्दिरा ना खड़ै होइआ लोका बै उपदेश देन्दै लागै सी ।
\v 26 तैबै तिन्है ते सिपाही सैंघै ज़ाइआ आणै पर ज़बरदस्ती नी किबैकि ते लोका ना पाथरै मारनै बै डौरा ती ।
\v 27 तिन्है ते आणिआ महासभा ना खड़ै केरै होर महापुजारिऐ तिन्हा ना पुछ़ू,
\v 28 कि आसै तुसाबै कड़ा हुकम नी ती केरू कि तुसै एई नाँ ना उपदेश हेरीत् केरदै? तैबै बी हेरा, तुसै सारा यरुशलेम आपणै उपदेशै लाइआ भौरू सा होर तेई माह्णू लोहू आसरै गौआ पैंधै आणना चाहा सी ।
\v 29 तैबै पतरस होर च़ेलै जवाब धिना कि माह्णू री आज्ञा ना ज़ादा ज़रूरी परमेश्वरै री आज्ञा रा पूरा केरना सा।
\v 30 आसरै बापदादै रै परमेश्वरै यीशु ज़िन्दा केरू ज़ुण कि तुसै क्रूसा पैंधै लटकाइआ मारू ती ।
\v 31 परमेश्वरै सौहै प्रभु होर उद्धार देणू आल़ा ठहराऊ होर आपणै दैहिणै हौथै सैभी ना उथड़ा केरू कि स इस्राइली लोका बै पापा ना मन फेरनै री शक्ति होर पापै री माफी देला।
\v 32 आसै इन्हा गैलै रै गुआही सी होर पवित्र आत्मा बी ज़े परमेश्वरै तिन्हा बै धिनी सा ज़ो तेइरी आज्ञा बै मैना सी ।
\v 33 ऐ शुणिआ तिन्हा बै जलन हुई होर ते मारनै चाहै।
\v 34 पर गमलीएल नाँ रै फरीसिऐ ज़ो सैभी लोका मुँझ़ै मोहतबीर ती तेइऐ सभा ना खड़ै होइआ तिन्हा च़ेलै बै थोड़ी देर बाहरै खोलणै रा हुकम केरू ।
\v 35 तैबै तेइयै बोलू, हे इस्राइलियो ज़ेकिछ़ तुसै इन्हा माह्णू सैंघै केरना चाहा सी सोच़ि-समझ़िआ केरीत्।
\v 36 किबैकि इन्हा ध्याड़ै ना पैहिलै यियूदास ऐण्ढा बोलदै ऊठू कि हाँऊ बी किछ़ सा होर कोई च़ार शौऊ माणू तेई सैंघै मिलै होर ज़ेतरै लोका तेइबै मैना ती ते सारै तितर-बितर हुऐ होर नष्ट हुऐ।
\v 37 तेथा ना बाद नाँ लिखाई रै रोज़ा ना यहूदा गलीली उठू होर तेइयै बी किछ़ लोका आपू धिरा बै केरै होर स बी नष्ट हुआ होर ज़ेतरै लोका तेइबै मैना ती ते सारै तितर-बितर हुऐ।
\v 38 ऐबै हाँऊ तुसाबै बोला सा कि इन्हा माह्णू ना दूर रौहात् होर तिन्हा सैंघै किछ़ कोम मता रैखदै किबै कि अगर ऐ धर्म या कोम माह्णू री तरफा ना सा ता एई मिटणा।
\v 39 पर अगर परमेश्वरै री तरफा ना सा ता तुसै एई बै कदी नी मिटाई सकदै। कोइँछ़ै ऐण्ढा नी लोड़ी हुआ कि तुसै परमेश्वरा सैंघै लड़नू आल़ै ठहरलै।
\v 40 तैबै तिन्है तेइरी गैल मैनी होर ते च़ेलै शादिआ मारनै द्याऐ होर ऐ हुकम केरू कि तुसै यीशु रै नाँ ना दुजी घेरै गैला हेरीत् केरदै।
\v 41 ते एसा गैला ना खुश होइआ महासभा सानै ना नौठै कि आसै यीशु रै नाँ ना तेइरी तैंइऐ बेइज़त होणै रै लायक ठहरै,
\v 42 होर हर रोज़ मन्दिरा ना होर घौर-घौर ज़ाइआ सुसमाचार होर यीशु रै नाँ ना उपदेश देणै ना नी रूकै कि यीशु मसीह सा।
\c 6
\s सौत सेवका रा छांटणा
\p
\v 1 तिन्हा ध्याड़ै ना ज़ैबै च़ेलै बोहू होंदै लागै ता यूनानी भाषा बोलणू आल़ै इब्रानी लोका पैंधै कुड़कुणादै लागै कि हर रोज़ै री सेविकाई ना आसरी विधवै री कोई सुधि नी लेंदा।
\v 2 तैबै तिन्है बारा प्रेरित च़ेलै री मण्डली आपू हाग्गै शाधी होर बोलू, ऐ ठीक नी ऑथी कि आसै परमेश्वरा रा वचन छ़ौड़िआ ख्याणै-प्याणै री सेवा ना रौहलै।
\v 3 ऐबै हे भाइयो, आपू ना सौत ऐण्ढै मर्दा बै चुना ज़ो पवित्र आत्मा होर बुद्धि ना सिद्ध होलै ताकि आसै तिन्हा बै एई कोमा पैंधै रखलै कि ते विधवा रा ख्याल रखलै।
\v 4 पर आसा ता प्रार्थना होर वचनै री सेवा ना लागी रौहणा।
\v 5 ऐ गैल सारी मण्डली बै शोभली लागी होर तिन्है स्तिफनुस नाँ रा एक मर्द ज़ो कि विश्वास होर पवित्र आत्मा ना सिद्ध ती, फिलिप्पुस, प्रखुरूस, नीकानोर, तीमोन, परमिनास होर अन्ताकीवाला नीकुलाउस ज़े यहूदी बैणू ती चुनै,
\v 6 होर तिन्हा प्रेरित च़ेलै सामनै खड़ै केरै होर तिन्हा पैंधै हौथ रखिआ तिन्हरी तैंइयै प्रार्थना केरी।
\v 7 परमेश्वरा रा वचन फैलदा रौहू होर यरूशलेमा ना च़ेलै री गिनती बढ़दी रौही होर पुजारी रा एक बड़ा समाज एसा विचार-धारै रै अधीन हुआ।
\s स्तिफनुस री गिरफ्तारी
\p
\v 8 स्तिफनुस परमेश्वरै रै अनुग्रह होर शक्ति सैंघै लोकै रै बिच़ा ना बड़ै अदभुत् कोम होर चिन्ह चमत्कार रिहा ती ।
\v 9 तैबै तेसा लिबरतिनै रै अराधना घौरा ना कुरेनी, सिकन्दरिआ, किलकिआ होर एशियै रै कई लोका उठिआ स्तिफनुसा सैंघै वहस केरदै लागै।
\v 10 पर तेई ज्ञान होर आत्मा रा ते लोका सामना नी केरी सकै।
\v 11 पर तिन्है कई लोका खड़ै केरै होर ते बोलदै लागै, कि आसै ऐ मूसा होर परमेश्वरै रै खिलाफ गैला केरदा शुणू सा।
\v 12 होर तिन्है लोका, तिन्हरै पराणिऐ होर धर्मविधि सिखाणू आल़ै भड़काइआ स ढौकिआ महासभा बै आणू।
\v 13 तिन्है झ़ूठै गवाह खड़े केरै होर तिन्है बोलू कि ऐ माह्णू एसा पवित्र ज़ैगै रै बारै ना होर धार्मिक विधि रै खिलाफ बोलणा नी छ़ौड़दा।
\v 14 किबैकि आसै ऐण्ढा बोलदा शुणू कि यीशु नासरी ऐ ज़ैगा ढाणी होर ते रीति बदलणी ज़े मूसै आसा बा धिनी सी ।
\v 15 तैबै सभा ना बेठैदै सैभी लोकै तेइरा मुँह स्वर्गदूता साही च़मकदा हेरू।
\c 7
\s स्तिफनुस रा भाषण
\p
\v 1 तैबै महापुजारिऐ बोलू, कि ए गैला ऐण्ढै सी?
\v 2 तेइयै बोलू, हे भाइयो, होर पितरो शुणा, आसरा बापू इब्राहीम हाराना ना रौहणै ना पैहिलै ज़ैबै मैसोपोटामिआ ना ती ता शक्तिशाली परमेश्वरै तेइबै दर्शन धिना,
\v 3 होर तेइबै बोलू कि तू आपणै देश होर परिवारा ना निकलिआ तेई देशा बै ज़ा ज़ो मूँ तौभै रिहाणा।
\v 4 तैबै सौ कसदी रै देशा ना निकलिआ हारान देशा ना रौहू होर तेइरै बापू री मोऊती ना बाद परमेश्वरै सौ तौखै ना आणिआ एई देशा ना बसाऊ ज़ौखै तुसै रौहा सी,
\v 5 होर तेइबै ज़ोंघा रखणै बै बी ज़ैगा नी धिनी पर वायदा केरू कि मूँ ऐ देश त होर त ना बाद तेरै वँशै रै हौथा ना देणा ज़ैबैकि इब्राहीमै रै तेई बौगतै कोई औलाद नी ती ऑथी।
\v 6 परमेश्वरै ऐ बोलू, तेरी सन्तानै रै लोका पराऐ देशा ना परदेशी होणै होर तिन्हा ते गुलाम बणाणै होर च़ार शौऊ बौर्षा ढौई दु:ख देणा।
\v 7 तैबै परमेश्वरै बोलू, ज़ुणी ज़ाति रै तिन्हा गुलाम होणा मूँ तेसा ज़ाति बै सज़ा देणी होर एथा ना बाद तिन्हा एसा ज़ैगा ना मेरी सेवा केरनी ।
\v 8 तेइऐ परमेश्वरा सैंघै खतना केरनै रा वच़न बोनू होर एसा दशा ना तेइरै इसहाक पैदा हुआ। होर औठुऐ रोज़ै तेइरा खतना केरू, होर इसहाका ना याकूब होर याकूबा ना बारा कुलपति पैदा हुऐ।
\v 9 तिन्है कुलपतियै युसुफा सैंघै जलन केरिआ स मिस्र देशा बै ज़ाणू आल़ै लोका बै बेच़ू पर परमेश्वर तेई सैंघै ती ।
\v 10 परमेश्वरै सैभी दु:खा ना छुड़ाइआ तेइबै मिस्रै रै राज़ै फिरौना सामनै अनुग्रह होर बुद्धि धिनी होर तेइयै स मिस्र होर आपणै पूरै घरानै रा हाकिम ठहराऊ।
\v 11 तैबै मिस्र होर सारै कनान देशा ना अकाल पौऊ होर बड़ा भारी दु:ख हुआ होर आसरै बापदादू बै अनाज़ नी ती मिलदा।
\v 12 पर याकूबै ऐ शुणिआ कि मिस्र देशा ना अनाज़ सा आसरै बापदादै पहली बार भेज़ै,
\v 13 होर दुजी बार युसुफ आपणै भाई सामनै ज़ाहर हुआ होर युसुफै री ज़ाति फिरौन राज़ै बै पैता च़ैली।
\v 14 तैबै युसुफै आपणा बापू याकूब होर पूरा परिवार ज़ो कि पझतर माह्णू ती ते शाधै।
\v 15 तैबै याकूब मिस्रा बै नौठा होर तौखै आसरै ते बापदादै मूँऐ,
\v 16 होर ते शिकिम नाँ री ज़ैगा ना पजाइआ तेसा कब्रा ना रैखै ज़ो इब्राहीमै च़ाँदी देइआ हमोरै री सन्ताना ना लेई ती ।
\v 17 पर ज़ैबै तेई वायदै रै पूरै होणै रा बौगत नेड़ आऊ ज़ो परमेश्वरै इब्राहीमा सैंघै केरू ती तैबै तक मिस्रा ना ते लोका बढ़दै रौहै होर बोहू हुऐ,
\v 18 ज़ैबै तक कि मिस्रा ना दूजा राज़ा नी हुआ ज़े युसुफा बै नी ती ज़ाणदा।
\v 19 तेइयै आसरी ज़ाति सैंघै चतुराई केरिआ आसरै बापदादा सैंघै एतरा बुरा व्यवहार केरू कि तिन्हा आपणै शोहरू शेटणै पौऐ कि ते ज़िन्दै नी लोड़ी रौहै।
\v 20 तेई बौगतै मूसा पैदा हुआ। स बोहू शोभला ती होर त्रा म्हीनै तक आपणै बापू रै घौरा ना धाचुआ।
\v 21 पर ज़ैबै स पाणी ना शेटुआ ता फिरौन राज़ै री बेटिऐ स च़ेकू होर आपणै बेटै बणाइआ धाचू,
\v 22 होर मूसा बै मिस्री री सारी विद्या पढ़ाई। मूसा सैभी गैला होर कोमा ना सामर्थी ती ।
\v 23 ज़ैबै स च़ाही बौर्षा रा हुआ ता तेइरै मना आपणै इस्राइली भाई सैंघै मिलणै रा विच़ार आऊ,
\v 24 होर तेइयै एकी माह्णू पैंधै ज़ुर्म होंदै हेरिआ स बच़ाऊ होर तेई मिस्री मारिआ तेथा रा बदला लेऊ।
\v 25 तेइयै सोच़ू कि मेरै भाई समझ़णा कि परमेश्वरा मेरै हौथै तिन्हरा उद्धार केरना पर तिन्है नी समझ़ू।
\v 26 दूजै ध्याड़ी ज़ैबै ते आपू ना लड़दै लागै ती ता स तौखै आऊ होर समझ़ाऐ कि तुसै ता भाई-भाई सी तुसै एकी होरी सैंघै किबै लड़ा सी?
\v 27 पर ज़े आपणै पड़ेशी सैंघै अन्याय केरदा लागा ती तेइयै स ऐण्ढै बोलिआ हटाऊ कि तू कुणिऐ आसा पैंधै हाकिम होर फैसलै केरनू आल़ा ठहराऊ?
\v 28 ज़ुणि रीतिऐ तैं काल मिस्री मारू तू कि तेसा रीतिऐ मुँभै बी मारना चाहा सा?
\v 29 एसा गल शुणिआ मूसा तौखै ना भैगू होर मिद्दान देशा ना परदेशी होइआ रौंहदा लागा होर तौखै तेइरै दूई बेटै पैदा हुऐ।
\v 30 ज़ैबै च़ाली बौर्षा बीती ता एकी स्वर्गदूतै सीनै नाँ रै ढौगै रै बोणा ना भौकदै झ़ौकड़ै रै ज़रिऐ दर्शन धिना।
\v 31 मूसा ऐ हेरिआ हैरान हुआ होर ज़ैबै सौ हेरनै री तैंइऐ भेटी नौठा ता प्रभुऐ तेइबै ऐ बोलू,
\v 32 “हाँऊ तेरै बापदादा, इब्राहीम, इसहाक होर याकूबा रा परमेश्वर सा।” तैबै मूसा कोमदा लागा होर तेइबै हेरनै री हिम्मत नी रौही।
\v 33 तैबै प्रभुऐ तेइबै बोलू, “आपणी ज़ोंघा ना बूट खोल किबैकि ज़ौस ज़ैगा ना तू खड़ा सा स च़ोखी ज़ैगा सा।”
\v 34 मैं सच़िऐ आपणै लोक ज़ो मिस्र देशा ना सी तिन्हरी बुरी दशा हेरी सा। मैं तिन्हरा चोंणना होर रोणा शुणू सा। मूँ ते ऐबै छुड़ाणै। ऐबै एज़ मूँ तू मिस्र देशा बै भेज़णा।
\v 35 ज़ुणी मूसा बै तिन्है नकारा बोलू ती सौहै परमेश्वरै भौकदै झ़ौकड़ा ना दर्शन देइआ स्वर्गदूतै रै ज़रिऐ तिन्हा पैंधै हाकिम होर फैसलै केरनू आल़ा ठहराऊ होर मिस्र देशा बै भेज़ू।
\v 36 एई माह्णुऐ ते मिस्र, लाल समुद्र होर बोणा ना च़ाली बौर्षा तक अदभुत् कोम होर चिन्ह चमत्कार रिहाई-रिहाइआ कौढिआ आणै।
\v 37 ऐ सौहै मूसा सा ज़ुणिऐ इस्राइली बै बोलू कि परमेश्वरा तुसरै भाई मुँझ़ै ना मूँ साही एक भविष्यवक्ता च़ेकणा।
\v 38 ऐ सौहै सा ज़ुणिऐ बोणा ना कलीसिऐ रै बीच़ा ना तेई स्वर्गदूता सैंघै सीनै नाँ रै ढौगा पैंधै तेई सैंघै गैला केरी होर आसरै बापदादा सैंघै ती । तेइबै परमेश्वरै रै ज़िन्दै वच़न मिलै कि सौ आसा तक पजाला।
\v 39 पर आसरै बापदादै तेइरी नी मैनी बल्कि तेइबै हटाइआ आपणै मन मिस्रा धिरा बै फेरै,
\v 40 होर हारूना बै बोलू, आसरै तैंइऐ ऐण्ढा देऊ बणा ज़ो आसा आगै-आगै च़ैलला किबैकि ज़ुणी मूसै आसै मिस्रा ना कौढै सी आसै नी ज़ाणदै कि तेइबै की हुआ?
\v 41 तिन्हा ध्याड़ै ना तिन्है बौछ़ू री एक मूरत बणाई होर तेसा मूरती हाग़ै बौई धिनी होर ते आपणै हौथै रै कोमा ना मगन होंदै लागै।
\v 42 तैबै परमेश्वरै तिन्हा ना मुँह मोड़ू होर ते छ़ौड़ी धिनै कि ते आसमानै री च़ीज़ा बै पुज़लै। ज़ैण्ढा कि भविष्यवाणी केरनू आल़ै री कताबा ना लिखू सा, हे इस्राइलै घरानै कि तू बोणा ना च़ाही बौर्षा तक पशु री बौई होर नाज़ै री बौई मुँभै च़ढ़ाँदा रौहू?
\v 43 होर तुसै मोलेकै रै तोम्बू होर रिफान देऊऐ रै तारै बै लेइआ फिरदै रौहा ती यानिकी तिन्हा च़ीज़ा बै ज़े तुसै मौथै टेकणै री तैंइऐ बणाई ती । ऐबै मूँ तुसै बेबीलोना ना पौरै नेइआ बसाणै।
\v 44 साँझ़ै रा तोम्बू बोणा ना आसरै बापदादै रै बिच़ा ना ती । ज़ैण्ढा कि परमेश्वरै मूसा बै बोलू ती कि ज़े आकार तैं हेरू सा तेथै रै मुताबक तू एइबै बणा।
\v 45 सौहै तोम्बू आसरै बापदादै पैहिलैकाला ना लेइआ यहोशू सैंघै औखै आणू। ज़ौस बौगतै तिन्है होरी ज़ाति रै लोका पैंधै हक पाऊ, ज़े परमेश्वरै आसरै बापदादै सामनै ना कौढै ती होर स दाऊद राज़ै तक रौहू।
\v 46 परमेश्वरै तेई पैंधै अनुग्रह केरू । तेइयै विनती केरी कि मूँ याकूबै रै परमेश्वरै री तैंइयै रौहणै री ज़ैगा बणाणी।
\v 47 पर सुलैमान राज़ै तेइरी तैंइयै घौर बणाऊ।
\v 48 पर परम प्रधान परमेश्वर हौथै लाइआ बणैदै घौरा ना नी रौंहदा। ज़ैण्ढा कि भविष्यवक्तै बोलू कि,
\v 49 “प्रभु बोला सा, स्वर्ग मेरा सिंहासन होर धौरती मेरै ज़ोंघै री पौटड़ी सा, मेरी तैंइयै तुसा कौस किस्मा रा घौर बणाणा होर मेरै बशाँ री कुण ज़ेही ज़ैगा होणी?”
\v 50 कि ए सारी च़ीज़ा मेरै हौथै री बैणी दी नी ऑथी? हे हठी, मन होर कोनै रै खतनै नी केरूऐदै लोको, तुसै हमेशा पवित्र आत्मा रा सामना केरा सी ।
\v 51 ज़ैण्ढा तुसरै बापदादा केरा ती तुसै बी तैण्ढा केरा सी ।
\v 52 तुसरै बापदादै कुणा ज़ेही भविष्यवाणी केरनू आल़ै नी सताऐ, होर तिन्है पैहिलैकाला ना तेई धर्मी रै बारै ना खबर देणू आल़ै मारै होर तुसै बी तेइबै ढौकणू आल़ै होर मारनू आल़ै हुऐ।
\v 53 तुसाबै स्वर्गदूतै ठहराईदी धर्मविधि ता मिली पर तिन्हरा पालन नी केरू ।
\p
\v 54 इन्हा गैला शुणिआ ते झ़िकिदै लागै।
\v 55 पर तेइयै पवित्र आत्मा ना भौरूइआ स्वर्गा धिरा बै हेरू होर परमेश्वरै री महिमा होर परमेश्वरै री दैहिणी धिरै यीशु बै खड़ै हेरिआ बोलू,
\v 56 “हेरा, हाँऊ स्वर्गा बै खुलू दा होर माह्णू रै बेटै बै परमेश्वरै री दैहिणी धिरै खड़ा हुआ दा हेरा सा।”
\v 57 तैबै तिन्है ज़ोरा सैंघै हल्लै पाइआ कोन बन्द केरै होर एक होइआ तेई पैंधै झपटै,
\v 58 होर तेइबै नगरा ना बाहरै कौढिआ पाथरै मारदै लागै होर ज़े गवाह ती तिन्है आपणै झिकड़ै कौढिआ रखै।
\v 59 ते स्तिफनुसा बै पाथरै मारदै रौहै होर स ऐण्ढी प्रार्थना केरदा रौहू, हे प्रभु यीशु मेरी आत्मा बै ग्रहण केर।
\v 60 तैबै घुटनै टेकिआ ज़ोरा सैंघै पुकारू, हे प्रभु एई पाप तिन्हा पैंधै मत लान्दा होर ऐण्ढा बोलिआ मूँआ होर शाऊल बी तेइरी हत्या ना सहमत ती ।
\c 8
\s मण्डली पेन्धे अत्याचार
\p
\v 1 तेई ध्याड़ै ना यरूशलेमै री कलीसिआ ना बड़ा सताव होंदा लागा होर प्रेरिता बै छ़ौड़िआ सैभै यहूदिआ होर सामरिआ ना तितर-बितर हुऐ l
\v 2 भगत लोकै स्तिफनुस कब्रा ना रखू होर तेइरी तैंइयै बड़ा शोग केरू l
\v 3 शाऊल कलीसिआ बै उजाड़दा लागा ती ;होर घौर-घौर घुसिआ मर्द होर बेटड़ी बै कशीटी-कशीटिआ बन्दी घौरा ना बन्द केरा ती ।
\s सामरिया न फिलिप्पुसा रा प्रचार
\p
\v 4 ज़े लोका तितर-बितर हुऐ ती,ते लोका बै सुसमाचार दैसदै रौहै l
\v 5 फिलिप्पुस सामरिआ शैहरा ना ज़ाइआ लोका बै मसीह रा प्रचार केरदा लागा l
\v 6 ज़े गैला होर चमत्कार फिलिप्पुस केरा ती तिन्हा हेरिआ लोकै एक मन केरू l
\v 7 किबैकि बोहू सारै लोका ना बुरी आत्मा निकती होर बोहू सारै बीमार होर लँगड़ै माणू ठीक केरिआ ती
\v 8 तेई होर शैहरा ना बड़ी खुशी हुई l
\s जादूगर शमौन
\p
\v 9 एथा ना पैहिलै एई शैहरा ना शमौन नाँ रा एक माह्णू रौहा ती, सौ जादू-टोणै केरिआ सामरी लोका बै हैरान केरा ती होर आपणै-आपू बै बड़ा मर्द मैना ती l
\v 10 होर सब होछ़ै बड़ै तेइबै मैनिआ ऐ बोला ती ऐ माह्णू परमेश्वरै री महान् शक्ति सा l
\v 11 तेइऐ बोहू रोज़ा ना ते लोका आपणै जादू टोणै रै कोमा सैंघै हैरान केरिआ रखै ती, एसा वजहा ना ते तेइबै मैना ती ।
\v 12 पर ज़ैबै तिन्है फिलिप्पुसा ना परमेश्वरै रै राज्य होर यीशु रै बारै ना शुणू ता, कि मर्द की बेटड़ी सब बपतिस्मा लेन्दै लागै।
\v 13 तैबै शमौनै बी विश्वास केरू होर बपतिस्मै लेइआ फिलिप्पुसा सैंघै रौंहदा लागा होर परमेश्वरै री शक्ति सैंघै बड़ै-बड़ै कोम हेरिआ हैरान होआ ती l
\s सामरिया न पतरस होर यूहन्ना
\p
\v 14 ज़े प्रेरित यरूशलेमा ना ती ज़ैबै तिन्है ऐ शुणू कि सामरी लोकै परमेश्वरै रै वचना बै मैना सी ता तिन्है पतरस होर यूहन्ना तिन्हा आग्गै भेज़ै l
\v 15 होर तिन्है ज़ाइआ तिन्हरी तैंइऐ प्रार्थना केरी कि ते पवित्र आत्मा पालै l
\v 16 किबैकि तिन्हा पैंधै हाज़ी तक पवित्र आत्मा नी ती उतरी, तिन्है ता सिर्फ प्रभु यीशु रै नाँ ना बपतिस्मा लेऊ ती ।
\v 17 तैबै तिन्है तिन्हा पैंधै हौथ रखिआ प्रार्थना केरी होर तिन्हा पैंधै पवित्र आत्मा उतरी l
\v 18 ज़ैबै शमौनै ऐ हेरू कि इन्हरै हौथ रखणै सैंघै पवित्र आत्मा मिला सा ता तिन्हा आगै ढैबुऐ आणिआ बोलू l
\v 19 कि मुँबै बी एई अधिकारा बै दैआत् कि ज़ुणी पैंधै बी हाँऊ हौथ रखनू तिन्हा बै पवित्र आत्मा मिलली l
\v 20 पतरसै तेइबै बोलू, तेरै ढैबुऐ तौ सैंघै लोड़ी नाश हुऐ किबैकि तैं परमेश्वरै रै दाना बै ढैबुऐ लाइआ लेणै रा वचार केरू l
\v 21 एसा गैला ना तेरा हिसा ऑथी नी बाँडा किबैकि तेरा मन परमेश्वरा सामनै सीधा नी ऑथी
\v 22 ऐबै आपणी एसा बुराई ना मन फेरिआ प्रभु आगै प्रार्थना केर,होई सका सा तेरै मना रा वचार माफ केरिला।
\v 23 किबैकि हाँऊ हेरा सा, कि तू पित्ता साही कड़वै होर अधर्मै रै कोमा ना पौऊ सा।
\v 24 शमौनै जवाब धिना, कि तुसै मेरी तैंइयै प्रभु आगै प्रार्थना केरा कि ज़े गैला तुसै केरी तिन्हा ना कोई बी मूँ पैंधै नी लोड़ी पौई l
\s फिलिप्पुस होर कुश देशा रा मुख्य
\p
\v 25 ते गुआही देइआ होर प्रभु रा वचन शुणाइआ यरूशलेमा बै वापस नौठै होर सामरी रै बोहू सारै ग्राँ ना खुशी री खबर शुणादै रौहै l
\v 26 तैबै प्रभु रै एकी स्वर्गदूतै फिलिप्पुसा बै बोलू, उठिआ दक्षिणा धिरली बौता पैंधै ज़ा, ज़े यरूशलेमा ना अज्जाह बै ज़ा सा होर ज़ँगला ना सा।
\v 27 सौ उठिआ च़ैलू होर शुणा कूश देशा रा एक माह्णू एंदा लागा ती ज़े खोजा होर कूश देशै री राणी कन्दाकै रा मन्त्री होर खजाँची ती होर भजन केरदा यरूशलेमा बै आऊ ती ।
\v 28 सौ आपणै रौथा पैंधै बेठा ती होर यशायाह भविष्यवक्तै री कताबा बै पौढ़दै-पौढ़दै वापस ज़ाँदा लागा ती l
\v 29 तैबै आत्मै फिलिप्पुसा बै बोलू, एई रौथा भेटी ज़ा l
\v 30 फिलिप्पुस ठोर मारिआ नौठा होर सौ यशायाह भविष्यवक्तै री कताब पौढ़दा शुणू होर तेइना पुछ़ू, ज़े तू पौढ़दा लागा सा तू तेइबै समझ़ा बी सा कि नी?
\v 31 तेईयै बोलू, ज़ाँ तक कोई मुँभै समझ़ाला नी मूँ कैण्ढै समझ़णा। तेइयै फिलिप्पुसा आगै विनती केरी कि तू रौथा पैंधै च़ढ़िआ मूँ आगै बेश l
\v 32 पवित्र शास्त्रा रा ज़े पाठ सौ पौढ़दा लागा ती सौ ऐ सा, “सौ भेड़ा साही बलि होणै री तैंइयै पजाउआ होर ज़ैण्ढा मेमना ऊन काटणू आल़ै सामनै च़ुप रौहा रा तैण्ढाऐ तेइयै बी आपणा मुँह नी खोलू।
\v 33 तेइरी दीनता ना तेइरा न्याय नी हुआ होर तेइरै बौगतै रै लोका रा वर्णन कुणी केरना किबैकि धौरती ना तेइरा प्राण च़ैकिआ सा
\v 34 तैबै खोजै फिलिप्पुसा ना पुछ़ू, हाँऊ त आगै विनती केरा सा कि तू मुँभै एसा गैल दैस कि भविष्यवक्ता ऐ किज़ी रै बारै ना बोला सा, आपणै या कौसी होरी रै बारै ना।
\v 35 तैबै फिलिप्पुसै आपणा मुँह खोलू होर पवित्र शास्त्रा ना शुरू केरिआ तेइबै यीशु रै बारै ना सुसमाचार शुणाऊ l
\v 36 बौतै औंढदै-औंढदै ते पाणी आल़ी ज़ैगा ना पुजै,तैबै तेई खोजै बोलू, हेर औखै पाणी सा, ऐबै मुँभै बपतिस्मै लेणै ना की रोक सा।
\v 37 फिलिप्पुसे बोलू,अगर तू सारे मना सेंघे बशाह केरा सा ता होई सका सा,खोजे जवाब धिना हाँऊ बशाह केरा सा कि यीशु मसीह परमश्वर रा बेटा सा l
\v 38 तैबै तेइयै रौथा बै रोकणै रा हुकम केरू, तैबै खोजा होर फिलिप्पुस दुऐ पाणी ना उतरै,होर फिलिप्पुसै खोजै बै बपतिस्मा धिना।
\v 39 ज़ैबै ते पाणी ना बाहरै निकतै,ता प्रभु री आत्मै फिलिप्पुस च़ैकू होर खोजै सौ दबारा नी हेरू होर सौ खुशी मनाँदै-मनाँदै आपणी बौतै नौठा ।
\v 40 फिलिप्पुस अशदोद देशा ना पुजू। ज़ैबै तक सौ कैसरिया ना नी पुजू तैबै तक सौ ग्राँ-ग्राँ ना यीशु रै बारै ना सुसमाचार शुणादा रौहू।
\c 9
\s शाऊला रा दिल बदलूआ
\p
\v 1 शाऊल हाज़ी तक यीशु रै च़ेलै बै धमकाणै होर तिन्हा बै मारनै री धुना ना ती सौ महापुजारी आगै नौठा l
\v 2 महापुजारिऐ तेई ना दमिश्कै रै सभाघौरै रै नाँ ना चिठी मुँगी कि ज़े बी मर्द, बेटड़ी यीशु बै मैना सी सौ तिन्हा बै बोनिआ यरूशलेमा बै आणला।
\v 3 पर च़ैलदै-च़ैलदै ज़ैबै सौ दमिश्कै रै नेड़ पुजू, ता च़ानक आसमाना ना एक प्याशा तेइरै चौहू पासै च़मकू l
\v 4 होर सौ धौरती पैंधै पौड़ू होर ऐ आवाज़ शुणी, “हे शाऊल, हे शाऊल तू मुँभै तँग किबै केरा सा?
\v 5 तेइयै पुछ़ू, “हे प्रभु,तू कुण सा?” तेइयै बोलू, “हाँऊ यीशु सा ज़ुणी बै तू तँग केरा सा।
\v 6 पर ऐबै उठिआ ग्राँ बै ज़ा, होर ज़े तौभै बोलिला, तू तेईबै केरी।
\v 7 ज़ो माह्णू तेई सैंघै ती, ते च़ुपच़ाप रौहै; किबैकि तिन्हा ना आवाज़ ता शुणिआ ती पर तिन्हा ना किछ़ नी ती हेरिदा l
\v 8 तैबै शाऊल धौरती ना खैड़ा उठू,पर ज़ैबै तेइयै आपणी औछी खोली ता तेइना किछ़ नी हेरुआ होर तिन्है सौ हौथा ना ढौकिआ दमिश्का बै नेऊ।
\v 9 सौ त्रा रोज़ा ढौई काणा रौहू होर तेइयै ना खाऊ-पीऊ l
\v 10 दमिश्का ना हनन्याह नाँ रा एक च़ेला ती, प्रभुऐ तेइबै दर्शन देइआ बोलू, “हे हनन्याह! तेइयै बोलू, ज़ी प्रभु।”
\v 11 तैबै प्रभुऐ तेइबै बोलू, तू तेसा सीधी गली बै ज़ा होर यहूदै रै घौरा ना ज़ाइआ शाऊल नाँ रै तारसी बै पुछ़ किबैकि शुण सौ प्रार्थना केरदा लागा सा।
\v 12 तेइयै हनन्याह नाँ रा मर्द भीतरै एन्दा होर आपू पैंन्धै एन्दा हेरू सा ताकि सौ दबारा हेरला।
\v 13 हनन्याहै जवाब धिना, हे प्रभु मैं एई माह्णू रै बारै ना बोहू लोका ना शुणू सा कि एई माह्णुऐ यरूशलेमा ना तेरै पवित्र लोका सैंघै बड़ै-बड़ै बुरै कोम केरै सी l
\v 14 होर औखै बी एइबै महापुजारी धिरै ना हक मिलू सा, कि ज़ो तेरा नाँ लेलै तिन्हा बै बोनला।
\v 15 पर प्रभुऐ तेइबै बोलू, कि तू ज़ा किबैकि ऐ होरी ज़ाति रै लोका सामनै, राज़ै होर इस्राइली लोका सामनै मेरा नाँ प्रगट केरनै री तैंइयै मैं चुनू सा,
\v 16 होर मूँ तेइबै दैसणा कि मेरै नाँ री तैंइयै तौभै केतरा दु:ख च़ैकणा पौऊ l
\v 17 तैबै हनन्याह उठिआ तेई घौरा बै नौठा होर तेई पैंधै हौथ रैखिआ बोलू, हे भाई शाऊल ज़ुण प्रभु यीशु तौभै बौता ना मिलू हाँऊ तेइयै भेज़ू सा,कि तू दबारा हेरी सकला होर तू पवित्र आत्मा रा दान पाला।
\v 18 होर तेइरी औछी ना एकदम छिलकै औलै होर सौ हेरदा लागा तैबै तेइयै बपतिस्मा लेऊ होर रोटी खाइआ तेइबै ताकत मिली l
\v 19 सौ कई रोज़ा तक दमिश्का ना तिन्हा च़ेलै सैंघै रौहू।
\s दमिश्का न शाऊला द्वारा प्रचार
\p
\v 20 सौ तुरन्त सभा-घौरा ना यीशू रा प्रचार केरदा लागा कि यीशु परमेश्वरा रा बेटा सा।
\v 21 सैभै शुणनू आल़ै हैरान होइआ बोलदै लागै कि ऐ सौहै माह्णू नी ऑथी जो यीशु मैनणू आल़ै बै मारा ती होर नाश केरा ती । औखै बी एही कोमै री तैंइयै आऊ ती कि तिन्हा बै बोनिआ महापुजारी आगै बै आणला?
\v 22 पर शाऊल होर बी ज़ादा शक्तिशाली बणदा रौहू होर सौ यीशु रै मसीह होणै रा सबूत दैइआ दमिश्का ना रौहणू आल़ै यहूदी रा मुँह बन्द केरा ती ।
\v 23 ज़ैबै बोहू ध्याड़ै बीतै ता यहूदिऐ मिलिआ तेइबै मारनै री योजना बणाई।
\v 24 पर तिन्हरी योजना शाऊला बै पैता च़ैली। ते शाऊला बै मारनै री तैंइयै रात ध्याड़ मौका हेरदै रौहा ती ।
\v 25 पर तेइरै च़ेलै सौ राती टोकरै ना बशाइआ मैहलै री भीतिऐ भ्याँऊ लटकाइआ उतारू l
\s यरुश्लेमा न शाऊल
\p
\v 26 यरूशलेम पुजिआ तेइयै च़ेलै सैंघै मिलणै रा उपाय केरू पर ते सब तेइना डौरा ती किबैकि तिन्हा बै पैता नी ऑथी कि ऐ बी च़ेला सा l
\v 27 पर बरनबासै सौ आपू सैंघै तिन्हा च़ेलै आगै नेऊ होर तिन्हा बै दैसू कि एइयै कौस रीतयै बौता ना प्रभु हेरू होर एई सैंघै गैला केरी। तैबै दमिश्का ना एइयै कैण्ढै नडौरै होइआ यीशु रा प्रचार केरू ।
\v 28 सौ तिन्हा सैंघै यरूशलेमा ना एन्दा ज़ान्दा रौहू,
\v 29 होर निधड़क होइआ प्रभु रै नाँ रा प्रचार केरा ती होर यूनानी भाषा बोलणू आल़ै यहूदी सैंघै वहस केरा ती पर ते शाऊला बै मारनै री कोशिश केरदै लागै।
\v 30 ऐ ज़ाणिआ तिन्है च़ेलै स कैसरिआ बै आणू होर तरसुसा बै भेज़ू।
\v 31 सारै यहूदिआ, गलील होर सामरिऐ री कलीसिआ बै बड़ी शान्ति मिली होर तिन्हरी उनति होन्दी रौही। कलीसिआ प्रभु री डौरा ना होर पवित्र आत्मै री शान्ति ना बढ़दी ज़ा ती ।
\s लुद्दा होर याफा न पतरस
\p
\v 32 ऐण्ढा हुआ कि पतरस हर ज़ैगा ना फिरदा तिन्हा पवित्र लोका आगै पुजू ज़े लुद्दा ना रौहा ती ।
\v 33 तौखै तेइबै ऐनियास नाँ रा एक एन्डा माह्णू मिलू ज़ुणी रै पूरै शरीरा ना दुखणै हुऐ सौ औठ बौर्षा नौरै बिस्तरै ना ती ।
\v 34 पतरसै तेइबै बोलू, हे ऐनियास! यीशु मसीह तौभै ठीक केरा सा, उठ आपणा बिस्तरा च़ेक तैबै सौ उठिआ एकदम खैड़ा हुआ।
\v 35 तैबै लुद्दा होर शारोन देशा ना रौहणू आल़ै लोका तेई हेरिआ प्रभु धिरै बै फिरै।
\v 36 याफा नाँ री ज़ैगा ना तबीता नाँ री एक विश्वासिनी रौहा ती । स बोहू सारै भलै-भलै कोम होर दान केरा ती ।
\v 37 तिन्हा ध्याड़ै ना सौ बिमार होइआ मूँई होर तिन्है सौ नहाइआ अटारी पैंधै रैखी।
\v 38 लुद्दा याफै रै नेड़ ती । ज़ैबै तिन्है ऐ शुणू कि पतरस तौखै सा ता तिन्है दूई माह्णू भेज़िआ तेई आगै विनती केरी कि तू आसा हाग्गै एणै ना देरी मत केरदा।
\v 39 तैबै पतरस उठिआ तिन्हा सैंघै नौठा । तैबै तिन्है सौ अटारी पैंधै नेऊ होर सारी विधवा बेटड़ी रोंदै-रोंदै एज़िआ तेई आगै खैड़ी हुई होर ज़े झिकड़ै दोरकासै तिन्हा सैंघै रौंहदै बणाऐ ती रिहाँदी लागी।
\v 40 तैबै पतरसै सारै लोका बाहरै कौढै होर घुटनै टेकिआ प्रार्थना केरी होर लाशा धिरै हेरिआ बोलू, हे तबीता उठ, तैबै तेसै आपणी औछी खोली होर पतरसा बै हेरिआ उठी।
\v 41 तेइऐ सौ हौथा ना ढौकिआ च़ेकी होर पवित्र लोका होर विधवा बै शाधिआ सौ ज़िन्दी रहाई।
\v 42 ऐ गैल सारै याफा ना फैली होर बोहू सारै लोकै प्रभु पैंधै विश्वास केरू ।
\v 43 पतरस याफा ना चोंबड़ै रै धन्धै केरनू आल़ै शमौनै रै घौरा ना काफी रोज़ा ढौई रौहू।
\c 10
\s कुरेनेलियुस रा पतरसा बै शाधणा
\p
\v 1 कैसरिआ ना कुरनेलियुस नाँ रा एक माह्णू ती,जो इतालियानी पलटना रा सुबैदार ती ।
\v 2 सौ भक्त ती,होर आपणै सारै घरानै समेत परमेश्वरा ना डौरा ती, सौ यहूदी लोका बै बोहू दान देआ ती होर परमेश्वरा आगै प्रार्थना केरा ती ।
\v 3 तेइयै ध्याड़ी त्रीजै पौहरै एक दर्शन हेरू, कि परमेश्वरा रा एक स्वर्गदूत तेई आगै भीतरै एज़िआ बोला सा, हे कुरनेलियुस।
\v 4 तेइयै सौ ध्याना सैंघै हेरू होर डौरदै-डौरदै बोलू, हे प्रभु की सा? तेइयै बोलू, तेरी प्रार्थना होर दान यादगारी री तैंइयै परमेश्वरा सामनै पुजै सी l
\v 5 होर ऐबै याफा ना माह्णू भेज़िआ शमौन ज़ुणी बै पतरस बोला सी, तेईबै शाध।
\v 6 सौ च़ोंबड़ै रै धँधा केरनू आल़ै शमौनै रै घौरा ना पाहुणा सा,होर तेइरा घौर समुद्रै रै किनारै सा।
\v 7 ज़ैबै सौ स्वर्गदूत तेई आगै ना भैगू ता तेइयै आपणै दूई सेवक होर ज़े तेई सैंघै रौहा ती तिन्हा ना एक भक्त सिपाही शाधू l
\v 8 होर तिन्हा बै सारी गैला दैसिआ ते याफा बै भेज़ै l
\s पतरसा रा दर्शन
\p
\v 9 दुजै ध्याड़ी,ज़ैबै ते च़ैलदै-च़ैलदै नगरा ना पुजै,ता दुजै पौहरै पतरस प्रार्थना केरदा कोठै पैंधै च़ैढ़ू।
\v 10 तेइबै भूख लागी होर स किछ़ खाणा चाहा ती पर ज़ैबै ते रोटी त्यार केरदै लागै ती ता पतरस बेहोश हुआ l
\v 11 होर तेइयै हेरू, कि आसमान खुलू होर एक बर्तन बड़ी च़ादरा साही लटकदा, धौरती बै उतरदा लागा सा।
\v 12 ज़ुणी ना धौरती रै हर किस्मै रै पशु होर च़ीड़ू-च़ाकरू ती l
\v 13 तेइना एक ऐण्ढी आवाज़ शुणुई कि हे पतरस उठ, हिर इन्हा बै मारिआ खा।
\v 14 पर पतरसै बोलू, नैंई प्रभु बिल्कुल नी,किबैकि मैं औज़ा तक अशुद्ध च़िज़ा नी खाई।
\v 15 तैबै दुजी बार तेई ना भी शुणुआ, कि ज़ेकिछ़ परमरश्वरै शुद्ध ठहराऊ सा तू तेइबै अशुद्ध मत बोलदा।
\v 16 त्रा बार ऐण्ढाऐ हुआ ; तैबै सौ बर्तन तुरन्त आसमाना बै च़ेकुआ।
\v 17 ज़ैबै पतरस आपणै मैना ना दूई विचार केरदा लागा ती, कि ज़ो दर्शन मैं हेरू ऐ की सा, ता हेरा ज़े मह्णू कुरनेलियुसै भेज़ै ती ते शमौनै रै घौरा रा पैता लाइआ तेई री डेही आगै एज़िआ खड़ै हुऐ,
\v 18 होर पुछ़दै लागै, कि शमौन ज़ुणीबै पतरस बोला सी सौ औखै पाहुणा सा?
\v 19 पतरस तेई दर्शनै रै बारै ना सोच़दा लागा ती, कि प्रभु री आत्मै तेइबै बोलू, हेर त्रा माह्णू तौभै तोपदै लागै सी ।
\v 20 तू उठिआ बुनै धिरै बै ज़ा, होर बिना डौरै तू तिन्हा सैंघै ज़ा किबैकि ते मैं भेज़ै सी ।
\v 21 तैबै पतरसै उतरिआ तिन्हा माह्णू बै बोलू, हेरा तुसै ज़ुणी तोपदै लागै सी सौ हाँऊ सा। तुसरै एणै रै रा की कारण सा।
\v 22 तिन्है बोलू, आसै कुरनेलियुस सुबैदारै भेज़ै सी ज़ो धर्मी होर परमेश्वरा ना डौरनू आल़ा सा होर सारी यहूदी ज़ाति ना ख़रा माह्णू सा किबैकि तेइयै एकी स्वर्गदूता ना चेतावनी पाई कि तौभै आपणै घौरा शाधिआ त ना वचन शुणला l
\s कुरनेलियुस रै घौरा न पतरस
\p
\v 23 तैबै तेइयै ते भीतरै शाधै होर तिन्हरी पाहुणच़ारी केरी, होर दुजै रोज़ै सौ तिन्हा सैंघै नौठा होर याफै रै भाई मुँझ़ै ना कई तेई सैंघै नौठै।
\v 24 दुजै रोज़ै ते कैसरिआ ना पुजै,होर कुरनेलियुस आपणै टबर होर सैंघी-साथी बै कठा केरिआ तिन्हरी गैला केरदा लागा ती ।
\v 25 ज़ैबै पतरस भीतरै एन्दा लागा ती, ता कुरनेलियुस तेई सैंघै मिलू,होर तेइरी ज़ोंघा पैंधै पौड़िआ प्रणाम केरू ।
\v 26 पर पतरसै तेइबै खड़ै च़ैकिआ बोलू, खड़ा हो हाँऊ बी ता माह्णू सा l
\v 27 होर तेई सैंघै गल-बात केरदै-केरदै भीतरा बै नौठा, बोहू सारै लोक बै कैठै हेरिआ तेइऐ तिन्हा बोलू,
\v 28 तुसै ज़ाणा सी, कि होरी ज़ाती री सँगति केरना होर तिन्हा कौछ़ै ज़ाणा यहूदी री तैंइयै अधर्म सा पर परमेश्वरै मुँभै दैसू सा, कि हाँऊ कौसी माह्णू बै अपवित्र या अशुद्ध नी बोलणू l
\v 29 एसा वजहा ना हाँऊ बगैर बोलै आऊ। ऐबै हाँऊ पुछ़ा सा कि हाँऊ कौस कोमै री तैंइयै शाधू सा।
\v 30 कुरनेलियुसै बोलू, एसा घड़ी च़ार रोज़ हुऐ कि हाँऊ आपणै घौरा ना त्रीजै पौहरै प्रार्थना केरदा लागा ती कि च़मकीलै झिकड़ै लाऊआ दा एक मर्द मूँ सामनै एज़िआ खड़ा हुआ,
\v 31 होर बोलदा लागा, हे कुरनेलियुस तेरी प्रार्थना शुणुई सा होर तेरै दान परमेश्वरा सामनै याद केरुऐ सी ।
\v 32 ऐबै कौसी बै याफा बै भैज़िआ शमौन ज़ुणिबै पतरस बोला सी शाध। सौ समुद्रै रै किनारै च़ोंबड़ै रै धन्धै केरनू आल़ै शमौनै रै घौरा ना पाहुणा सा।
\v 33 तैबै मैं तुरन्त त आगै माह्णू भेज़ै होर तैं भला केरू कि तू आऊ। ऐबै आसै सैभै औखै परमेश्वरा सामनै सी ताकि ज़ेकिछ़ परमेश्वरै तौभै बोलू सा तेइबै शुणलै।
\s पतरसा रा उपदेश
\p
\v 34 तैबै पतरसै आपणै मुँह खोलिआ बोलू,
\v 35 ऐबै मुँभै पक्का विश्वास हुआ कि परमेश्वर कौसी रा पक्षपात नी केरदा बल्कि हर एक ज़ाति ना ज़ो तेइना डौरा सा होर धर्मै रै कोम केरा सा स परमेश्वरा बै शोभला लागा सा।
\v 36 ज़े वचन तेइयै इस्राइली आगै भेज़ू, ज़ैबै कि तेइयै यीशु मसीह रै द्वारा ज़ो सैभी रा प्रभु सा शान्ति रा सुसमाचार शुणाऊ।
\v 37 तेसा गैला बै तुसै ज़ाणा सी ज़ो युहन्नै रै बपतिस्मै रै प्रचारा ना बाद गलीला ना शुरू केरिआ सारै यहूदिआ देशा ना फैली।
\v 38 कि परमेश्वरै कौस रीतियै पवित्र आत्मा होर शक्ति सैंघै यीशु नासरी रा अभिषेक केरू । सौ हमेशा भलाई रै कोम केरदा रौहू होर ज़ुणिबै दुष्ट आत्मा ती तिन्हा बै ठीक केरदा रौहू किबैकि परमेश्वर तेई सैंघै ती,
\v 39 होर आसै तिन्हा सैभी कोमै रै गुआही सी ज़े तेइयै सारै यहूदिआ देशा ना केरै होर यरूशलेमा ना बी केरै होर तिन्है सौ लकड़ा पैंधै लटकाइआ मारू।
\v 40 सौ परमेश्वरै त्रीजै रोज़ै ज़िन्दा केरू होर प्रगट बी केरू सा।
\v 41 सैभी लोका बै नी पर तिन्हा गुआही बै ज़े परमेश्वरै पैहिलै ना चुनै ती,अर्थात् आसा बै ज़ुणियै कि आसै मौरै ना बाद ज़िन्दै होणे ना बाद तेई सैंघै खाऊ-पीऊ।
\v 42 तेइयै आसा बै हुकम धीना कि लोका बै प्रचार केरा ;होर गुआही दैआत् कि ऐ सौहै सा ज़ो परमेश्वरै ज़िन्दै होर मूँऐदै रा न्यायी ठहराऊ सा।
\v 43 तेइरै बारै ना सैभै भविष्यवक्ता गवाही देआ सी, कि ज़ो कोई तेई पैंधै विश्वास केरला तेइबै यीशु रै नाँ ना पापै री माफी मिलणी।
\s होरी जाति पेन्धे पवित्र आत्मा रा उतरना
\p
\v 44 ज़ैबै पतरस इन्हा गैला केरदा लागा ती, ता पवित्र आत्मा वचन शुणनू आल़ै सैभी लोका पैंधै उतरू।
\v 45 ज़ेतरै खतना केरूऐदै विश्वासी पतरसा सैंघै आऐ ती,ते सारै हैरान हुऐ कि होरी ज़ाति रै लोका पैंधै ज़ो यहूदी नी ऑथी तिन्हा बै बी पवित्र आत्मा रा दान मिलू।
\v 46 किबैकि तिन्है ते भाँति-भाँति री भाषा बोलदै होर परमेश्वरै री बड़ाई केरदै शुणै l
\v 47 तैबै पतरसै बोलू, कि कोई पाणी बै रोकी सका सा कि ए बपतिस्मा नी पालै ज़ुणियै कि आसा साही पवित्र आत्मा पाऊ सा l
\v 48 होर पतरसै इन्हा बै यीशु मसीह रै नाँ ना बपतिस्मा देणै रा हुकम धिना, तैबै तिन्है पतरसा आगै विनती केरी कि सौ किछ़ रोज़ तिन्हा सैंघै रौहला।
\c 11
\s पतरसा री आपणै कौमा रै बारे न जानकारी
\p
\v 1 प्रेरित होर यहूदी भाइयै ज़ैबै ऐ शुणू कि, होरी ज़ाती रै लोकै ज़े यहूदी नी ऑथी तिन्है बी परमेश्वरा रा वचन मैनू सा l
\v 2 ज़ैबै पतरस यरूशलेमा बै आऊ,ता खतना केरूऐदै लोका तेई सैंघै वहस केरदै लागै l
\v 3 कि तैं खतना नी केरूऐदै लोका सैंघै ज़ाइआ खाऊ-पीऊ l
\v 4 तैबै पतरसै शुरू ना लेइआ तिन्हा बै बौढ़ै ऐ दैसू;
\v 5 हाँऊ याफा नगरा ना प्रार्थना केरदा लागा ती,होर बेहोश होइआ एक दर्शन हेरू,कि एक बर्तन बड़ी च़ादरी साही च़ोहू कुणै ना लटकाउआ दा मूँ आगै आऊ।
\v 6 ज़ैबै मैं तेई पैंधै ध्यान केरू ता धौरती रै सारै पशु होर आसमानै रै च़ीड़ू हेरै l
\v 7 होर ऐ आवाज़ बी हुई कि हे पतरस उठ होर इन्ह बै मारिआ खा l
\v 8 मैं बोलू, नैंई प्रभू नैंई,किबैकि कोई अशुद्ध च़ीज़ मेरै मुँहा ना नी नौठी।
\v 9 तैबै आसमाना दुजी बार आवाज़ हुई कि ज़ो परमेश्वरै शुद्ध ठहराऊ सा, तेईबै अशुद्ध मत बोलदा।
\v 10 ऐण्ढा त्रा बार हुआ ; तैबै सैभ किछ़ आसमाना बै खींच़ुआ।
\v 11 होर हेरा, त्रा माह्णू ज़े कैसरिआ ना मूँ आगै बै भेज़ै ती ते तुरन्त एज़िआ ज़ौस घौरा ना हाँऊ ती,खड़ै हुऐ l
\v 12 तैबै पवित्र आत्मै मुँभै तिन्हा सैंघै होणै बै बोलू होर ए छ़ौह भाई बी मूँ सैंघै आऐ होर आसै तेई माह्णू रै घौरा बै नौठै l
\v 13 तेइयै दैसू, कि मैं एक स्वर्गदूत आपणै घौरा ना खड़ा हेरू ज़ुणियै मुँभै बोलू कि याफा नगरा बै माह्णू भेज़िआ शमौना बै ज़ुणिबै कि पतरस बोला सी,शाध।
\v 14 तेई तौभै ऐण्ढी गैला बोलणी,ज़ुणि रै द्वारा तौ होर तेरै सारै घरानै उद्धार पाणा।
\v 15 ज़ैबै हाँऊ गैला केरदा लागा ता पवित्र आत्मा तिन्हा पैंधै एसा रीतियै उतरू,ज़ौस रीतियै शुरू ना आसा पैंधै उतरू ती ।
\v 16 तैबै मुँभै प्रभु रा सौ वचन याद आऊ कि यहून्नै ता पाणियै लाइआ बपतिस्मा धिना पर तुसा पवित्र आत्मा रा बपतिस्मा पाणा l
\v 17 ज़ैबै परमेश्वरै तिन्हा बै सौहै दान धिना ज़ो आसा बै प्रभु यीशु मसीह पैंधै विश्वास केरिआ मिलू ती ता हाँऊ कुण ती ज़ो परमेश्वरा बै रोकी सकदा l
\v 18 ऐ शुणिआ ते च़ुप रौहै होर परमेश्वरै री बड़ाई केरिआ बोलदै लागै तैबै ता परमेश्वरै होरी ज़ाति बै बी ज़िन्दगी री तैंइयै पापा ना मन फेरनै रा दान धिना सा l
\s अन्ताकिया री मण्डली
\p
\v 19 स्तफनुसै रै सतावा ना बाद ज़े लोका तितर-बितर हुऐ ती, ते फिरदै-फिरदै फीनीकै, कुप्रुस होर अन्ताकिआ ना पुजै पर ते यहूदी लोका बै केल्ही प्रभु रा वचन शुणा ती ।
\v 20 पर तिन्हा ना केतरै ता कुप्रुसी होर कुरेनी ती, ज़े अन्ताकिआ ना एज़िआ यूनानी लोका बै प्रभु यीशु रा सुसमाचारै री गैला शुणादै लागै।
\v 21 प्रभु रा हौथ तिन्हा पैंधै ती,होर बोहू लोका विश्वास केरिआ प्रभु धिरा बै फिरै।
\v 22 तैबै तिन्हरी चर्चा यरूशलेमै री कलीसिआ ना शुणनै ना आई, होर तिन्है बरनबास अन्ताकिआ बै भेज़ू
\v 23 सौ तौखै पुजिआ, होर परमेश्वरै रै अनुग्रह हेरिआ बड़ा खुश हुआ होर सैभी बै उपदेश धिना कि तन-मन लाइआ प्रभु सैंघै लिपटी रौहा।
\v 24 किबैकि सौ एक भला माह्णू ती होर आत्मा ना सिद्ध ती होर बोहू सारै लोका प्रभु धिरा बै फिरै।
\v 25 तैबै सौ शाऊला बै तोपणै री तैंइयै तरसुसा बै नौठा ।
\v 26 ज़ैबै सौ तिन्हा बै मिलू ता सौ अन्ताकिआ बै आणू होर ते एकी बौर्षा तक कलीसिआ सैंघै मिलदै रौहै होर उपदेश देंदै रौहै होर च़ेलै सैभी ना पैहिलै अन्ताकिआ ना मसीही कहलाऐ।
\v 27 तिन्हा रोज़ा ना कई भविष्यवक्ता यरूशलेमा न अन्ताकिआ बै आऐ l
\v 28 तिन्हा ना अगबुस नाँ रै एकिऐ खड़ै होइया आत्मै री प्रेरणा सैंघै ऐ दैसू कि सारै सँसारा ना अकाल पौड़ना होर अकाल क्लौदियुसै रै बौगता ना पौड़ू l
\v 29 तैबै च़ेलै ठहराऊ कि हर एक आपणी-आपणी कमाई रै अनुसार यहूदिआ ना रौहणू आल़ै भाई री सेवा री तैंइयै किच्छ भेज़लै।
\v 30 तिन्है ऐण्ढाऐ केरू होर बरनबास होर शाऊलै रै हौथै अगुवै हाग्गै किछ़ भेज़ू।
\c 12
\s पतरसा रा जेला न छुटकारा
\p
\v 1 तेई बौगतै हेरोदेस राज़ै कलीसिऐ रै कई माह्णू बै दु:ख देणै री तैंइयै कोशिश केरी l
\v 2 ज़ैबै बोहू ध्याड़ै बीतै ता यहूदिऐ मिलिआ तेइबै मारनै री योजना बणाई।
\v 3 होर ज़ैबै तेइयै हेरू कि यहूदी लोका एथा ना खुश होआ सी ता तेइयै पतरस बी ढौकू;ते ध्याड़ै अखमीरी रोटी रै ध्याड़ै ती ।
\v 4 तेइयै सौ ढौकिआ बन्दी घौरा ना पाऊ होर च़ार सिपाही पैहरैदारी केरदै रैखै। तेइयै ऐण्ढा सोच़ू कि फसह ना बाद ते तेइबै लोका सामनै आणलै।
\v 5 बन्दी घौरा ना पतरसै री रखवाली होंदी रौही पर कलीसिआ तेइरी तैंइयै लगातार परमेश्वरा हाग्गै प्रार्थना केरदी लागी ती l
\v 6 ज़ैबै हेरोदेस पतरसा बै लोका सामनै आणनू आल़ा ती ता तेसा रातियै पतरस दूई शाँगलिये लाईया बोनूआ दा दूई सिपाही बिच़ा ना सोंदा लागा ती होर पैहरैदार बन्दी घौरै रै दवारा पैंधै पैहरैदारी केरदै लागै ती l
\v 7 ता हेरा प्रभु रा एक स्वर्गदूत एज़िआ खैड़ा हुआ होर तेसा कोठरी ना प्याशा च़मकू। तेई स्वर्गदूतै पतरसै री पसली पैंधै हौथ मारिआ सौ बझ़ेऊ होर बोलू, उठ फुरती केर होर तेइरै हौथै री शाँगल चुटिआ शौढ़ी।
\v 8 तैबै स्वर्गदूतै तेइबै बोलू, चेका बोन होर आपणै बूट ला। तेइयै तैण्ढाऐ केरू । तैबै स्वर्गदूतै तेइबै बोलू, आपणै झिकड़ै लाइआ मूँ पिछ़ै एज़।
\v 9 पतरस निकलिआ तेई पिछ़ै च़ैलू पर ऐ नी ती ज़ाणदा कि ज़ेकिछ़ स्वर्गदूत केरदा लागा ती सौ सच़ सा। पतरस ऐ सोच़दा लागा ती कि हाँऊ दर्शन हेरदा लागा सा।
\v 10 तैबै ते पैहिलै होर दूजै पैहरै न निकलिआ तेई लोहै रै बड़ै गेटा आगै पुजै ज़े नगरा धिरा बै ती । सौ तिन्हरी तैंइयै आपणै-आप खुलू होर ते निकलिआ एकी गलिऐ नौठै। एतरै ना स्वर्गदूत तेइबै छ़ौड़िआ नौठा ।
\v 11 तैबै पतरसै सचेत होइआ बोलू, ऐबै मैं सच़िऐ ज़ाणू कि प्रभुऐ आपणा स्वर्गदूत भेज़िआ हाँऊ हेरोदेसै रै हौथा ना छुड़ाऊ होर यहूदी री सारी आशा चोड़ी।
\v 12 ऐण्ढा सोच़िआ सौ युहन्नै री आमा मरियमै रै घौरा बै आऊ जुणी बै मरकुस बोला सी । तौखै बोहू लोका कैठा होइआ प्रार्थना केरदै लागै ती ।
\v 13 ज़ैबै तेइयै गेटै री ताकी खठखटाई ता रूदै नाँ री एक प्रभु री दासी शुणदी आई।
\v 14 तेसै आवाज़ शुणिआ पतरस पछ़ियाणू पर तेसै खुशी रै मारै गेट नी खोलू होर ठोर मारिआ भीतरै नौठी होर दैसू कि पतरस द्वारा पैंधै खैड़ा सा।
\v 15 तिन्है तेसा बै बोलू, तू पागल सा पर तेसै बोलू कि पक्का सौहै सा। तैबै तिन्है बोलू, तेइरा स्वर्गदूत होला।
\v 16 तैपर पतरस खटखटाँदा रौहू होर तिन्है खिड़की खोली। ते तेइबै हेरिआ हैरान हुऐ।
\v 17 तैबै तेइऐ तिन्हा बै च़ुप रौहणै री तैंइयै हौथै लाइआ इशारा केरू होर तिन्हा बै दैसू कि प्रभुऐ कौस रीतिऐ हाँऊ बन्दी घौरा ना कौढिआ आणू। तैबै पतरसै भी बोलू, कि एसा गैला बै याकूब होर भाई बै बी दैसीत् होर ऐण्ढा बोलिआ स दूजी ज़ैग्हा बै नौठा ।
\v 18 दोती सिपाही ना बड़ी हलचल होंदी लागी कि पतरसा बै की हुआ।
\v 19 ज़ैबै हेरोदेस राज़ै खोजबीन केरी होर किछ़ नी मिलू ता पैहरैदारै री जाँच केरिआ तिन्हा बै मारनै रा हुकम धिना होर पतरस यहूदिआ देश छ़ौड़िआ कैसरिआ ना ज़ाइआ रौहू।
\s हेरोदेसा री मौऊत
\p
\v 20 हेरोदेस सूर होर सैदै रै लोका ना खुश नी ती ऑथी। ते एक मन केरिआ तेई हाग्गै आऐ होर बलास्तुस ज़ोकि राज़ै रा कर्मचारी ती तेइबै मनाइआ मेल केरना चाहू। किबैकि राज़ै रै देशै लाइआ तिन्हरा पालण-पोषण होआ ती ।
\v 21 होर राज़ा हेरोदेस ठहराऊऐ दै रोज़ा ना राज़शाही झिकड़ै लाइआ राज़गद्दी पैंधै बेठा होर तिन्हा बै व्याख्यान देंदा लागा।
\v 22 होर लोका पुकारदै लागै कि ऐ ता माह्णू रा नी परमेश्वरा रा शब्द सा।
\v 23 तेसा घड़िऐ प्रभु रै एकी स्वर्गदूतै स मारू किबैकि तेइयै परमेश्वरै री महिमा नी केरी होर स कीड़ै पौड़िआ मूँआ।
\v 24 पर परमेश्वरा रा वचन बढ़दा रौहू होर फैलदा रौहू।
\v 25 ज़ैबै बरनबास होर शाऊलै आपणी सेवा पूरी केरी ता याकूब ज़ुणी बै मरकुस बोला सी सैंघै लेइआ यरूशलेमा बै वापस आऐ।
\c 13
\s बरनबास होर शाऊला रा भेजणा
\p
\v 1 अन्ताकियै री कलीसिआ ना केतरै भविष्यवक्ता होर उपदेशक ती अर्थात् बरनबास, शमौन ज़ुणिबै कि नीगर बोला सी, लुकियुस कुरेनी होर चौथाई देशै रै राज़ै हेरोदेसा रा दूध-भाई मनाहेम होर शाऊल l
\v 2 जैबै ते उपवास केरिआ प्रभु री भक्ति केरदै लागै दै ती,ता पवित्र आत्मै बोलू, मेरी तैंइयै बरनबास होर शाऊला बै तेई कोमै री तैंइयै अलग केरा ज़ूणि री तैंइयै मैं ते शाधै सी ।
\v 3 तैबै तिन्है उपवास होर प्रार्थना केरिआ तिन्हा पैंधै हौथ रैखिआ ते विदा केरै l
\s पौलुसा री पैहली प्रचार केरने री यात्रा
\p
\v 4 तैबै ते पवित्र आत्मै रै द्वारा सिलूकिआ बै नौठै होर तौखै ना जहाज़ा ना च़ैढ़िआ कुप्रुसा बै च़ौलै l
\v 5 होर सलमीसा ना पुजिआ परमेश्वरा रा वचन यहूदिऐ रै आराधना घौरा ना शुणाऊ होर यूहन्ना तिन्हरा सेवक ती l
\v 6 होर तेइ सारै टापु ना होइआ पाफुस पुजै। तौखै तिन्हा बै यीशु नाँ रा एक जादू-टोणै केरनू आल़ा झ़ूठा यहूदी भविष्यवक्ता मिलू।
\v 7 सौ सिरिगयुस पौलुस सुबैदारा रा सैंघै ती ज़ो कि बुद्धिमान मर्द ती । सौ बरनबास होर शाऊला बै आपू आगै शाधिआ तिन्हा ना परमेश्वरा रा वचन शुणना चाहा ती ।
\v 8 पर इलीमास जादू-टोणै केरनू आल़ै तिन्हरा सामना केरिआ सौ विश्वास केरनै ना रोकणा चाहू।
\v 9 तैबै शाऊलै ज़ौसरा नाँ पौलुस बी सा, तेइयै पवित्र आत्मा ना भौरूइआ तेई धिरै हेरिआ बोलू,
\v 10 हे सारै कपट होर हर प्रकारै री चतुराई सैंघै भौरूइदी शैतानै री सनतान, धर्मै रै बेइरी कि त प्रभु री सीधी बौता बै टेढ़ा केरना नी छ़ौड़ना?
\v 11 ऐबै हेर प्रभु रा हौथ तौ पैंधै लागा सा होर तौ किछ़ बौगता ढौई काणै रौहणा होर त सूरज़ नी हेरना। तैबै तुरन्त तेई सामनै धुँधला होर निहारा हुआ होर सौ औरै-पौरै तोपिदा लागा कि कोई तइरै हौथा बै ढौकला।
\v 12 तैबै सूबैदारै ज़ेकिछ़ हुआ ती, हेरिआ होर प्रभु रै उपदेशा ना हैरान होइआ विश्वास केरू ।
\s पिसिदिया रे अन्ताकिया न
\p
\v 13 पौलुस होर तेइरै सैंघी ज़हाज़ खोलिआ पँफूलिऐ रै पिरगा बै आऐ होर यूहन्ना तिन्हा बै छ़ौड़िआ यरूशलेमा बै वापस आऊ l
\v 14 होर पिरगा ना आगै बढ़िआ ते पिसिदिआ रै अन्ताकिआ ना पुजै होर सब्तै रै ध्याड़ै ना अराधनालय ना ज़ाइआ बेठै l
\v 15 व्यवस्था होर भविष्यवक्तै री कताबा पौढ़ै ना बाद सभै रै अगुवै तिन्हा बै खबर भेज़ी,कि हे भाइयो अगर लोका बै उपदेश देणै री तैंइयै तुसरै मैना ना कोई गल सा ता बोला l
\v 16 तैबै पौलुसै खड़ै होइआ होर हौथै लाइआ इशारा केरिआ बोलू, हे इस्राइलियो होर परमेश्वरा ना डौरनू आल़ै,लोको शुणा l
\v 17 इन्हा इस्राइली लोकै रै परमेश्वरै आसरै बापदादै चुनै,होर ज़ैबै मिस्र देशा ना परदेशी होइआ रौहा ती ता तिन्हरी तरक्की केरी होर आपणी शक्ति सैंघै ते तौखै ना कौढै।
\v 18 होर सौ कोई च़ाली बौर्षा ढौई बोणा ना तिन्हरी सौंहदा रौहू।
\v 19 कनान देशा ना सौत ज़ाति रा नाश केरिआ तिन्हरा देश साढ़ै च़ार बौर्षा ना तिन्हरा केरू l
\v 20 एथा ना बाद तेइयै शमुएल भविष्यवक्ता तक तिन्हा ना न्यायी ठहराऐ।
\v 21 तेथा ना बाद तिन्है एक राज़ा मुँगू। तैबै परमेश्वरै च़ाही बौर्षै री तैंइयै बिन्यामीनै रै गोत्रा ना कीशा रा बेटा शाऊल तिन्हा पैंधै राज़ा ठहराऊ l
\v 22 तैबै तेइबै लग केरिआ दाऊद तिन्हरा राज़ा बणाऊ, ज़ौसरै बारै ना तेइयै गवाही धिनी,कि मुँभै यिशै रा बेटा दाऊद मेरै मनै रै मुताबक मिलू सा। तेई मेरी सारी इच्छा पूरी केरनी ।
\v 23 एइरै वँशा ना परमेश्वरै आपणै वचनै रै मुताबिक इस्राइला आगै एक उद्धारकर्ता, मतलब यीशु भेज़ू।
\v 24 ज़ौसरै एणै ना पैहिलै युहन्नै सैभी इस्राइली बै पापा ना मन फेरनै रै बपतिस्मै रा प्रचार केरू l
\v 25 ज़ैबै युहन्ना आपणा दौरा पूरा केरनू आल़ा ती,ता तेइयै बोलू, तुसै मुँभै की समझ़ा सी? हाँऊ सौ नी ऑथी। हेरा मूँ ना बाद एक एणू आल़ा सा ज़ौसरी ज़ोंघै रै बूट खोलणै रै लायक बी हाँऊ नी ऑथी।
\v 26 हे भाइयो,तुसै ज़े इब्राहीमै री सन्तान सी ; होर ज़े तुसै परमेश्वरा ना डौरा सी तुसा हाग्गै एई उद्धारा रा वचन भेज़ुआ सा।
\v 27 किबैकि यरूशलेमै रै लोकै होर तिन्हरै अगुवै सौ नी पछियाणू,होर न भविश्यवक्तै री गैला समझ़ी ज़ो कि हर सब्तै रै ध्याड़ै ना पौढ़िआ ती होर तेइबै दोषी ठहराइआ तिन्है ते गैला पूरी केरी।
\v 28 तिन्हा बै तेइबै मारनै लायक तेइना कोई दोष नी मिलू, तैबै बी तिन्है पिलातुसा आगै तेइबै मारनै री तैंइयै बिनती केरी।
\v 29 ज़ैबै तिन्है तेइरै बारै ना लिखी दी सारी गैला पूरी केरी, ता सौ क्रूसा पैंधै ना उतारिआ कब्रा ना रैखू।
\v 30 पर परमेश्वरै सौ मूँऐदै ना ज़िन्दा केरू l
\v 31 होर ज़े लोका तेई सैंघै गलीला ना यरूशलेमा बै आऐ ती, तिन्हा ना बोहू रोज़ा ढौई हेरिदा रौहू, लोका सामनै ऐबै ते तेइरै गवाह सी l
\v 32 होर आसै तुसाबै तेई वच़नै रै बारै ना,ज़ो परमेश्वरै आसरै बाबदादै सैंघै केरू ती, ऐ खुशी री खबर शुणा सी ।
\v 33 कि परमेश्वरै यीशु बै ज़िन्दै केरिआ,सौ वचन आसरी सन्तानै री तैंइयै पूरा केरू, ज़ैण्ढा कि दुजै भजना ना लिखू सा, कि तू मेरा बेटा सा मैं औज़ तू पैदा केरू सा।
\v 34 तेइरै मूँऐदै ना ज़िन्दै होणै रै बारै ना बी, कि तेई कदी नी चौकणा, परमेश्वरै ऐ बी बोलू सा; मूँ दाऊदा पैंधली पवित्र होर अटल कृपा तुसा पैंधै केरनी ।
\v 35 तेइयै एकी होरी भजना ना बी बोलू सा कि ; तौ आपणै पवित्र लोका चौकणै नी देणै।
\v 36 किबैकि दाऊद ता परमेश्वरै री इच्छै रै मुताबिक सेवा केरिआ मूँआ होर आपणै दादू- सैंघै मिलू होर चौकू बी।
\v 37 पर सौ परमेश्वरै चौकणै नी धिना होर सौ ज़िन्दा केरू ।
\v 38 हे भाइयो तुसै ज़ाणि लेआ कि एही रै द्वारा तुसा बै पापै री माफी रा समाचार देइया सा l
\v 39 ज़ौस गैला ना तुसै मूसै री विधि रै मुताबिक निर्दोष नी ती ठहरी सकदै हर एक सौ माह्णू ज़ो तेई पैंधै विश्वास केरा सा निर्दोष ठहरा सा।
\v 40 ऐबै होशियार रौहा,ऐण्ढा नी लोड़ी हुआ कि ज़े भविष्यवक्तै रै कताबा ना आऊ सा,
\v 41 तुसा पैंधै बी एला। हे निन्दा केरनू आल़ै लोको, हेरा हैरान होआ होर खत्म होआ, किबै कि मूँ तुसरै ध्याड़ै ना एक ऐण्ढा कोम केरना कि अगर तुसा ना कोई तेथै री चर्चा केरला,ता तुसा तेथै री प्रतीति नी केरनी ।
\v 42 ज़ैबै ते बाहरै निकलदै लागै ता लोका तिन्हा आगै बिनती केरदै लागै,कि आगलै सब्तै रै ध्याड़ै ना आसा बै ए गैला भी शुणाइत्।
\v 43 बै सभा पूरी हुई होर लोका उठै ता यहूदी होर यहूदी मता ना आऐ दै भक्त ना बोहू सारै पौलुस होर बरनबासा पिछ़ै हुऐ होर तिन्है ते गैला केरिआ समझ़ाऐ कि परमेश्वरै रै अनुग्रहा ना बैणी रौहात् l
\s पौलुस द्वारा होरी जाति मौंझे प्रचारा री शुरूआत
\p
\v 44 आगलै सब्तै रै ध्याड़ै ना नगरै रै सारै लोका परमेश्वरा रा वचन शुणनै री तैंइयै कैठा हुऐ l
\v 45 पर यहूदी बै लोकै री भीड़ हेरिआ जलन हुई, होर निन्दा केरिआ पौलुसै री गैलै रै खिलाफ बोलदै लागै।
\v 46 तैबै पौलुस होर बरनबासै निडर होइआ बोलू, ऐ ज़रूरी ती कि परमेश्वरा रा वचन पैहिलै तुसाबै शुणाइदा, पर ज़ैबै कि तुसै तेइबै दूर केरा सी होर आपू बै अन्नत ज़िन्दगी रै लायक नी ठहराँदै,ता हेरा आसै होरी ज़ाति धिरा बै फिरा सी ।
\v 47 किबैकि प्रभुऐ आसा बै ऐ हुकम केरू सा कि मैं तू होरी ज़ाति री तैंइयै प्याशै साही ठहराऊ सा ताकि तू धौरती रै अन्तिम किनारै ढौई उद्धारा रा दुआर होला।
\v 48 ऐ शुणिया होरी ज़ाति रै लोका खुश हुऐ होर परमेश्वरै रै वचनै री बड़ाई केरदै लागै होर ज़ेतरै अन्नत ज़िन्दगी री तैंइयै ठहराऐ ती तिन्है विश्वास केरू ।
\v 49 तैबै प्रभु रा वचन तेई सारै देशा ना फैलू।
\v 50 पर यहूदिऐ भक्त होर बेटड़ी होर नगरै रै बड़ै लोका बै उकसाइया,पौलुस होर बरनबास आपणै इलाकै ना खोलै।
\v 51 तैबै ते तिन्हा सामनै आपणी ज़ौंघै रै धूड़ै ठुड़किआ इकुनियुमा बै नौठै l
\v 52 च़ेलै खुशी सैंघै पवित्र आत्मा ना सिद्ध होंदै रौहै।
\c 14
\s इकुनियुमा न पौलुस होर बरनबास
\p
\v 1 इकुनियुमा ते यहूदी रै अराधनालय बै सैंघै-सैंघै नौठै, होर ऐण्ढी गैला केरी कि यहूदी होर यूनानी दूही मूँझ़ै ना बोहू सारै लोकै प्रभु पैंधै विश्वास केरू ।
\v 2 पर ज़ुणि यहूदी लोकै तिन्हरी गैला नी मैनी तिन्है होरी ज़ाति रै लोकै रै मन तिन्हरै विरोधा ना उकसाऐ, होर तिन्हरै खिलाफ केरै ।
\v 3 ते बोहू रोज़ा तक तौखै रौहै होर प्रभु रै भरोसै हिमती सैंघै गैला केरा ती : होर प्रभु तिन्हरै हौथै लाइया चिन्ह चमत्कार केरिआ आपणै वचनै पैंधै गवाही देआ ती ।
\v 4 पर नगरै रै लोका ना फूट पौड़ी ती; ऐण्ढै तरहै तिन्हा ना केतरै ता यहूदी धिरै बै फिरै,होर केतरै तिन्हा चेलै धिरा बै फिरै।
\v 5 पर ज़ैबै होरी ज़ाति रै लोका होर यहूदी तिन्हा बै बेइज़त केरिआ आपणै अगुवै समेत तिन्हा बै पाथरै मारदै दौड़ै l
\v 6 ता तिन्है ऐ गल ज़ाणी होर लुकाउनिऐ रै लुस्त्रा होर दिरबै रै नगरा बै, होर औरलै-पौरलै देशा बै नौठै l
\v 7 होर तिन्हा लाकै ना प्रभु रै बारै ना सुसमाचार शुणादै लागै l
\s लुस्त्रा होर दिरबे न
\p
\v 8 लुस्त्रा ना एक माह्णू बेठा ती होर तेइरी ज़ोंघा कमज़ोर ती, सौ पैदा होणै ना लेइया लँगड़ा ती होर कदी च़ेलू ना ती ।
\v 9 सौ पौलुसा बै गैला केरदै शुणदा लागा ती होर ऐ माह्णू तेई धिरा बै लगातार भाल्दा रौहू कि एइबै ठीक होणै रा विश्वास सा l
\v 10 होर ज़ोरा सैंघै बोलू, आपणी ज़ोंघै रै सहारै सीधा खड़ा हो: तैबै सौ उछलिआ च़लदा-फिरदा लागा l
\v 11 लोकै पौलुसै रै एई कोम हेरिआ लुकाउनी भाषा ना ज़ोरा सैंघै बोलू देऊ आसा आगै उतरिया आऐ सी ।
\v 12 तिन्है बरनबासा बै ज्यूस, होर पौलुसा बै हिरमेस बोलू,किबैकि सौ गैला केरनै ना खास ती ।
\v 13 ज्यूसै रै तेई मन्दिरा रा पुजारी ज़ो तेई बौगतै नगरै रै सामनै ती, सौ बौल्द होर फूलै री हार बणाइया लोका सैंघै बलि केरना चाहा ती ।
\v 14 पर ज़ैबै बरनबास होर प्रेरित पौलुसै ऐ शुणू ता आपणै झिकड़ै च़िरै, होर भीड़ा बिच़ै ज़ाइया ज़ोरा सैंघै बोलदै लागै, हे लोको तुसै की केरा सी?
\v 15 आसै बी ता तुसा साही दु:ख-सुख भोगणू आल़ै माह्णू सी होर तुसाबै खुशी री खबर शुणा सी कि तुसै बेकारै री च़िज़ा ना अलग होइआ ज़िन्दै परमेश्वरा धिरा बै फिरा ज़ुणिऐ स्वर्ग, धौरती होर सारी च़िज़ा बणाई l
\v 16 तेइयै बीतै दै बौगता ना सब ज़ाति रै लोका आपणी-आपणी बौतै च़ैलणै धिनै l
\v 17 तैबै बी सौ आपू बे-गवाह नी रौहू बल्कि भलाई केरदा रौहू होर आसमाना ना गाश-पाणी होर फ़ौल़ देणू आल़ी ऋतू देइया तुसा बै रोटी देंदा रौहू होर तुसरै मना बै खुशी सैंघै भौरदा रौहू।
\v 18 ऐण्ढै बोलिया बी तिन्है लोका बड़ी मुश्किला सैंघै रोकै कि ते इन्हा च़िज़ै री तैंइयै बलिदान नी केरलै।
\v 19 पर केतरै यहूदी लोकै अन्ताकिया होर इकुनियुमा ना एज़िया लोका आपू धिरा बै केरै,होर पौलुस पाथरै लाइया मारू होर मूँआदा सोच़िया स घसीटिआ नगरा बाहरै नेऊ।
\v 20 पर ज़ैबै च़ेलै तेइरै च़ोहू पासै एज़िया खड़ै हुऐ,ता सौ उठिया नगरा बै नौठा होर दूजै रोज़ै बरनबासा सैंघै दिरबै बै नौठा ।
\p
\v 21 ते तेई नगरै रै लोका बै सुसमाचार शुणाइया होर बोहू सारै च़ेलै बणाइया, लुस्त्रा, इकुनियुम होर अन्ताकिया बै वापस आऐ।
\v 22 ते च़ेलै रै मना बै स्थिर केरदै रौहै होर ऐ उपदेश देआ ती, कि आसा परमेश्वरै रै राज्य ना बड़ै दु:ख क्लेश सहन केरना पौड़ू।
\v 23 तिन्है हर एक कलीसिया ना तिन्हरी तैंइयै अगुवै नियुक्त केरै,होर व्रता सैंघै प्रार्थना केरिया ते प्रभु रै हौथा ना धिनै,
\v 24 होर ते पिसिदिया होइया पँफूलिया पुजै :
\v 25 होर पिरगा ना प्रभु रा वचन शुणाइया अत्तालिया बै आऐ l
\v 26 तौखना ते ज़हाज़ा ना अन्ताकिया बै आऐ, ज़ौखना ते तेई कोमै री तैंइयै ज़ो तिन्है पूरा केरू ती परमेश्वरै रै अनुग्रह ना समर्पित केरै ती ।
\v 27 तौखै तिन्है कलीसिया कैठी केरी होर दैसू कि परमेश्वरै आसा सैंघै होइया कैण्ढै बड़ै-बड़ै कोम केरै !होर होरी ज़ाती रै लोकै री तैंइयै विश्वासा रा दुआर खोलु l
\v 28 होर ते च़ेलै सैंघै बोहू रोज़ा तक रौहै l
\c 15
\s यरुश्लेमा री सभा
\p
\v 1 तैबै केतरै लोका यहूदिया ना एज़िया लोका बै सिखाँदै लागै कि अगर मूसै री विधि रै मुताबिक तुसरा खतना नी होला ता तुसै उद्धार नी पाई सकदै l
\v 2 ज़ैबै पौळुस होर बरनबासा रा तिन्हा सैंघै बोहू झगड़ा होर वहस हुई ता ऐ फैसला लेऊ पौलुस, बरनबास, होर आसा ना होर केतरै माहणू एसा गैलै रै बारै ना यरूशलेमा बै प्रेरित होर अगुवै हाग्गै बै ज़ाणा l
\v 3 तैबै मण्डली रै लोकै ते किछ़ दूरा तक पजाऐ ; होर ते फीनीके होर सामरिया होइया होरी ज़ाति रै लोकै रै मन फेरनै रा सुसमाचार शुणादै रौहै,होर सैभै भाई बड़े खुश कैरै।
\v 4 ज़ैबै यरूशलेम पुजै,ता कलीसिया रै लोका, प्रेरित होर अगुवै खुशी-खुशी तिन्हा सैंघै मिलै, होर तिन्है दैसू कि परमेश्वरै तिन्हा सैंघै होइया कैण्ढै-कैण्ढै कोम केरै ।
\v 5 पर फरीसी पँथै रै ज़ेतरै लोकै विश्वास केरू ती, तिन्हा ना केतरै लोक उठिया बोलू, कि तिन्हरा खतना कराणा होर मूसै री विधि बै मनणै रा हुकम देणा चाहिऐ l
\v 6 तैबै प्रेरित होर अगुवै एसा गैला रा विचार केरनै री तैंइयै कैठा हुऐ l
\v 7 तैबै पतरसै बोहू वहस होणै ना बाद खड़ै होइया बोलू, हे भाइयो, तुसै ज़ाणा सी,कि बोहू रोज़ हुऐ कि परमेश्वरै हाँऊ होरी ज़ाति बै सुसमाचार शुणाणै री तैंइयै चुनू सा कि ते विश्वास केरलै।
\v 8 होर मना बै जाँचणू आल़ै परमेश्वरै तिन्हा बै बी आसा साही पवित्र आत्मा देइया तिन्हरी गवाही धिनी ।
\v 9 होर विश्वासै रै द्वारा तिन्हरै मन शुद्ध केरिया आसरै होर तिन्हरै बीच़ा ना किछ़ भेद नी रैखू l
\v 10 ऐबै तुसै किबै परमेश्वरै री परीक्षा केरा सी होर च़ेलै रै गौआ पैंधै ऐण्ढा जूआ रैखा सी,ज़ो कि आसरै बाबदादै नी च़ेकी सकै होर ना आसै च़ैकी सकदै।
\v 11 हाँ आसरा ता ऐ पक्का सा, कि ज़ौस रीतियै तिन्हा प्रभु यीशु रै अनुग्रह ना उद्धार पाणा तेसा रीतियै आसा बी पाणा।
\v 12 तैबै सारी सभा च़ुप-च़ाप पौलुस होर बरनबासै री शुणदी लागी, कि परमेश्वरै तिन्हरै ज़रिऐ होरी ज़ाति रै बिच़ा ना चिन्ह होर अदभुत कोम केरै ।
\v 13 ज़ैबै ते च़ुप हुऐ,ता याकूब बोलदा लागा कि,
\v 14 हे भाइयो मेरी शुणा :शमौनै दैसू कि परमेश्वरै पैहिलै होरी ज़ाति रै लोका पैंधै कृपा दृष्टि केरी कि तिन्हा ना आपणी तैंइयै एक लोका बणाला,
\v 15 होर एथा सैंघै भविष्यवक्तै री गैला मिला सी ज़ैण्ढा कि लिखू सा कि l
\v 16 मूँ भी एज़िया दाऊदा रा ढौऊ दा डेरा च़ैकणा होर दुजी घेरै बणाइया खैड़ै केरना l
\v 17 ऐबै हर एक माह्णू, होर सैभै होरी ज़ाति रै लोका ज़ो मेरै सी प्रभु बै तोपलै।
\v 18 एसा गैला बै सौहै प्रभु बोला सा ज़ो सँसार बणनै ना लेइया इन्हा गैला रा समाचार देंदा आऊ सा l
\v 19 ऐबै मेरा विचार ऐ सा कि होरी ज़ाति मुँझ़ै ना लेइया ज़े लोका परमेश्वरा धिरै बै फिरा सी आसा तिन्हा बै दु:ख नी देणा।
\v 20 पर तिन्हा बै लिखिया भेज़णा, कि ते मूरतै री अशुद्धता ना, व्यभिचारा ना होर बलि केरूऐ दै पशु रै माँस होर लोहू ना दूर रौहलै।
\v 21 किबैकि पराणै बौगता ना नगरा-नगरा ना मुसै री विधि पौढ़नू आल़ै होआ ती, होर हे सब्तै रै ध्याड़ै ना अराधनालय ना पौढ़िया ती ।
\s दूजै विश्वासी बै चिट्ठी
\p
\v 22 तैबै सारी कलीसिया समेत, प्रेरित होर अगुवै बै शोभला लागा, कि आपू बिच़ै ना कई माह्णू बै चुनलै। यहूदा ज़ुणिबै कि बरसब्बा बोला सी,होर सीलास ज़े कि भाई मुँझ़ै मुख्य ती तिन्है ते पौलुस होर बरनबासा सैंघै अन्ताकिया बै भेज़ै।,
\v 23 होर तिन्हा आगै ऐ लिखिया भेज़ू कि अन्ताकिया, सुरिया होर किलिकिया ना रौहणू आल़ै भाई ज़ो कि होरी ज़ाति रै सी,प्रेरित होर अगुवै रा नमस्कार।
\v 24 आसै शुणू सा,कि आसा बिच़ै ना केतरै लोकै तुसै तौखै ज़ाइया आपणी गैला सैंघै डराऐ होर तिन्हरै मन उल्टै फेरै, पर आसै तिन्हा बै ऐ हुकम नी ती धिना।
\v 25 ऐबै आसै एक मन होइया ठीक समझू,कि चुनुऐदै माह्णू बै आपणै प्यारै बरनबास होर पौलुसा सैंघै तुसा हाग्गै बै भेज़लै।
\v 26 ए ऐण्ढै माह्णू सी, ज़ुणियै कि आपणै प्राण प्रभु यीशु रै नाँ ना आसा सैंघै मुश्किला ना पाऐ सी ।
\v 27 आसै यहूदा होर सीलास भेज़ै सी,तिन्हा बी आपणै मुँहै लाइया ए गला बोलणी।
\v 28 पवित्र आत्मा होर,आसा बै ऐ ठीक लागा कि इन्हा ज़रूरी गैला बै छ़ौड़िया तुसा पैंधै होर बोझ़ नी पालै,
\v 29 कि तुसै बलि केरूऐ दै जानवरै रै लोहू होर माँसा ना, होर व्यभिचारा ना, दूर रौहलै। इन्हा ना दूर रौहलै ता तुसरा भला होणा।
\v 30 तैबै ते विदा होइया अन्ताकिया पुजै, होर सभा कैठी केरया सौ पत्री तिन्हा बै धिनी ।
\v 31 होर ते पत्री रै उपदेश पौढ़िया बड़ै खुश हुऐ l
\v 32 यहूदा होर सीलास ज़े कि आपू बी भविष्यवक्ता ती, तिन्है बोहू सारै भाई उपदेश देइया स्थिर केरै ।
\v 33 ते किछ़ रोज़ तौखै रौहिया तिनहा भाई ना शान्ति सैंघै विदा हुऐ,कि ज़ुणियै ते भेज़ै सी ते तिन्हा आगै वापस ज़ालै।
\v 34 पौलुस होर बरनबास अन्ताकिया ना रौहै होर बोहू लोका सैंघै प्रभु रै वचना रा उपदेश होर सुसमाचार शुणादै रौहै l
\v 35 किछ़ रोज़ा बाद पौलुसै बरनबासा बै बोलू, ज़ुणि-ज़ुणि नगरा ना आसै प्रभु रा वचन शुणाऊ सा, आसा भी तौखै ज़ाइया आपणै भाई हेरनै, कि ते कैण्ढै सी ।
\s पौलुसा री दूजी प्रचार यात्रा पौलुस होर बरनबास न भेद भाव
\p
\v 36 तैबै बरनबासै यूहन्ना बै ज़ुणिबै कि मरकुस बी बोला सी, सैंघै नेणै रा विचार केरू l
\v 37 तैबै बरनबासै यूहन्ना बै ज़ुणिबै कि मरकुस बी बोला सी, सैंघै नेणै रा विचार केरू l
\v 38 पर पौलुसै पँफूलिया ना तेइरै अलग होणै री वजहा ना होर कोमा ना तिन्हा सैंघै नी ज़ाणै री वजहा न सौ सैंघै नेणा अच्छा नी समझू।
\v 39 तैबै ते एकी होरी ना अलग हुऐ होर बरनबास मरकुसा बै सैंघै नेइया ज़हाज़ा ना कुप्रुसा बै नौठा l
\v 40 पर पौलुसै सीलास चुनू होर, भाई ना परमेश्वरा रा अनुग्रह पाइया तौखै ना नौठा l
\v 41 होर कलीसिया बै स्थिर केरदै हुए, सूरिया होर किलकिया होंदै निकता।
\c 16
\s पौलुसा रा तिमुथियुसा बै सेंघे नेहणा
\p
\v 1 तैबै सौ दिरबै होर लुस्त्रा बै बी नौठा होर हेरा, तौखै तिमिथियुस नाँ रा एक च़ेला ती, ज़ो कि एक विश्वासी यहूदिनी रा बेटा ती पर तेइरा बापू यूनानी ती ।
\v 2 होर तेइरा नाँ लुस्त्रा होर इकुनियुमै रै भाई मौंझ़ै खरा तीl
\v 3 पौलुस चाहा ती, कि सौ तेई सैंघै च़ैलला ; होर ज़ो यहूदी लोका तिन्हा ज़ैगा ना ती तिन्हरी वजहा ना तेइरा खतना केरू ; किबैकि ते सैभै ज़ाणा ती,कि तेइरा बापू यूनानी ती l
\v 4 होर ते नगरा-नगरा ना ज़ाइया तिन्हा विधि बै पजा ती,ज़ो यरूशलेमै रै प्रेरित होर अगुवै मैनणै री तैंइयै ठहराई ती ।
\v 5 ऐण्ढै तरहै कलीसिया विश्वासा ना स्थिर होंदी रौही होर गिनती ना बढ़दी रौही l
\v 6 ते फ्रूगिया होर गलातिया देशा ना होइया नौठै,होर पवित्र आत्मै तिन्हा बै एशिया ना वचन शुणाणै री तैंइयै नाँह केरू ।
\v 7 तिन्है मूसियै रै नेड़ पुजिया, बितूनिया बै ज़ाणा चाहू पर यीशु री आत्मै ते ज़ाणै नी धिनै l
\v 8 तैबै ते मूसिया ना होइया त्रोआसा बै नौठै l
\v 9 पौलुसै राती एक दर्शन हेरू कि एक मकिदूनी मर्द खड़ै होइया, तेई आगै बिनती केरा सा कि पौरै बै उतरिया मकिदूनिया बै एज़ होर आसरी मज़त केर l
\v 10 तेइरै दर्शन हेरै ना बाद आसै तुरन्त ऐ सोच़िया मकिदूनिया बै ज़ाणा चाहू, कि परमेश्वरै आसै तिन्हा बै सुसमाचार शुणाणै री तैंइयै शाधै सी l
\s फिलिप्पी न लुदिया रा मन बदलुआ
\p
\v 11 तैबै त्रोआसा ना ज़हाज खोलिया आसै सीधै सुमात्राकै होर दूजै रोज़ै नियापुलिसा बै आऐ l
\v 12 तौखै ना आसै फिलिप्पी पुजै, ज़ै मकिदूनिया रा मुख्य राज्य ती,होर रोमी लोकै री बस्ती सा ; आसै तेई नगरा ना किछ़ रोज़ा तक रौहै।
\v 13 सब्तै रै ध्याड़ै ना आसै नगरा बाहरै ऐ सोच़िया नौठै, कि तौखै प्रार्थना केरनै री तैंइयै कोई ज़ैगा होली होर तिन्हा बेटड़ी सैंघै गैला केरदै लागै ज़ो तौखै कठा हुई ती l
\v 14 होर लुदिया नाँ री थुआथीरा नगरै री बैंजनी कपड़ै बेच़णू आल़ी एक भक्त बेटड़ी शुणा ती, होर प्रभुऐ तेसरा मन खोलू ताकि सौ पौलुसै री गैला पैंधै ध्यान लाली।
\v 15 ज़ैबै तेसै आपणै घरानै समेत बपतिस्मा लेऊ,ता बिनती केरी,कि अगर तुसै मुँभै प्रभु री विश्वासिनी समझा सी, ता मेरै घौरा ना रौहा होर तेसै आसै मनाइया नेऐ।,
\s पौलुस होर सीलासा रा जेला छूटणा
\p
\v 16 ज़ैबै आसै प्रार्थना केरनै री ज़ैगा बै ज़ाँदै लागै ती, ता आसा बै एक दासी मिली ज़ुणि ना भविष्य दैसणू आल़ी आत्मा ती, सौ भविष्य दैसिया आपणै स्वामी री तैंइयै बोहू किछ़ कमौआ ती l
\v 17 सौ पौलुस होर आसा पिछ़ै एज़िया चिलाँदी लागी कि ए माह्णू परमप्रधान परमेश्वरै रै दास सी,ज़े आसा बै उद्धार पाणै री बौतै री कैथा दैसा सी ।
\v 18 सौ बोहू रोज़ा तक ऐण्ढा केरदी रौही, पर पौलुस दु:खी हुआ होर मुँह फेरिया तेसा आत्मा बै बोलू, हाँऊ तौभै यीशु मसीह रै नाँ ना हुकम केरा सा कि एसा बेटड़ी ना फेटै निकळ होर सौ आत्मा तेसा बेटड़ी ना तेसा घड़ियै निकती l
\v 19 ज़ैबै तेसरै स्वामियै हेरू,कि आसरी कमाई री आशा नौठी ता तिन्है पौलुस होर सीलास ढौकिया आपणै प्रधाना आग्गै नेऐ l
\v 20 होर फौज़दारी रै हाकिमा हाग्गै नेइया बोलू, ए लोका यहूदी सी, होर आसरै नगरा ना ए बड़ी हलचल मच़ाँदै लागै सी l
\v 21 होर ऐण्ढै व्यवहार दैसदै लागै सी,ज़ौसरा ग्रहण केरना होर मैनणा आसा रोमी री तैंइयै ठीक नी ऑथी l
\v 22 तैबै भीड़ै लोका तिन्हरै खिलाफ कठा हुऐ होर हाकिमै तिन्हरै झिकड़ै च़िरिया उतारै,होर तिन्हा बै बैंइतै लाइया मारनै रा हुकम केरू l
\v 23 तैबै तिन्है ते बैंइतै लाइया मारिया बन्दी घौरा ना बन्द केरै होर सिपाही बै हुकम केरू, कि तिन्हरा ध्यान रखला l
\v 24 सिपाहियै ते आन्धरली कोठरी ना रैखै होर तिन्हरी ज़ोंघा ना बेड़ी लाई l
\p
\v 25 औधा रातियै पौलुस होर सीलास प्रार्थना केरदै होर भजन गाँदै लागै ती,होर कैदी शुणदै लागै ती ।
\v 26 एतरै ना एकदम बड़ी ज़ौज़री हुई औखै तक कि बन्दी घौरै री मनियाद तक हिली, तैबै तुरन्त सैभै दुआर खुलै होर सैभी रै बन्धन खुलै।
\v 27 ज़ैबै सिपाही उठू ता तेइयै खुलै दुआर हेरिया सोच़ू कि सैभै कैदी भैगै, होर तलवार कौढिया आपू बै मारना चाहू l
\v 28 पर पौलुसै ज़ोरा सैंघै बोलू, आपू बै किछ़ नुकसान मत केरदा,किबैकि आसै सैभै औखै सी l
\v 29 तैबै सौ दीऐ मँगाइया आन्धर बै नौठा होर कोमदै-कोमदै पौलुस होर सीलासा आगै धिरै पौड़ू l
\v 30 होर तिन्हा बै बाहरै आणिया बोलू, हे साहबो उद्धार पाणै री तैंइयै मूँ की केरना?
\v 31 तिन्है बोलू, प्रभु यीशु मसीह पैंधै विश्वास केर, ता त होर तेरै घरानै उद्धार पाणा,
\v 32 होर तिन्है तेइरै घौरै रै सैभी लोका बै प्रभु रा वचन शुणाऊ l
\v 33 तैबै रातियै तेसा घड़ियै तेइयै नेइया तिन्हरै घाव धोऐ,होर तुरन्त आपणै घौरै रै सैभी लोका समेत बपतिस्मा लेऊ।
\v 34 तेइयै आपणै घौरा नेइया तिन्हा आगै भोजन रैखू होर सारै घरानै समेत प्रभु पैंधै विश्वास केरिया खुशी मनाई।
\v 35 ज़ैबै ध्याड़ हुई तैबै हाकिमै आपणै सपाही आगै खबर भेज़ी कि तिन्हा माह्णू बै छ़ौड़ि दैआ l
\v 36 सिपाहियै ए गैला पौलुसा बै दैसी कि हाकिमै तुसा बै छ़ौड़नै रा हुकम केरू सा, ऐबै तुसै टीकठाक ज़ात।
\v 37 पर पौलुसै ज़ोरा सैंघै बोलू, तिन्है रोमी माह्णुऐ दोष साबित केरै बगैर आसै लोका सामनै मारै होर बन्दी घौरा पाऐ होर ऐबै आसा बै च़ुप-च़ाप कौढा सी? पर ऐण्ढा नी ऑथी पर ते आपू एज़िया आसा बै बाहरै नेलै।
\v 38 सिपाहियै ए गैला हाकिमा बै दैसी होर ते ऐ शुणिया डौरै कि ते रोमी सी, ते डोरे l
\v 39 ते बन्दी घौरा ना निकलिया लुदियै री हाग्गै नौठै होर भाई सैंघै मिलिया तिन्हा बै शान्ति मिली l
\v 40 ते बन्दी घौरा ना निकलिया लुदियै री हाग्गै नौठै होर भाई सैंघै मिलिया तिन्हा बै शान्ति मिली l
\c 17
\s थिस्स्लुनिके नगरा न
\p
\v 1 तैबै ते अम्फिपुलिस होर अपुल्लोनिया होइया थिस्सलुनीका बै आऐ ज़ौखै यहूदी रा एक अराधना घौर ती l
\v 2 होर पौलुस आपणी रीति रै मुताबिक तिन्हा हाग्गै नौठा होर त्रा सब्ता तक शास्त्रा ना तिन्हा सैंघै वहस केरी l
\v 3 होर तिन्हरा अर्थ खोलिया समझा ती कि मसीह रा दु:ख च़ेकणा होर मूँऐदै ना ज़िन्दा होणा ज़रूरी ती होर ऐ यीशु ज़ुणी री कैथा हाँऊ तुसा बै शुणा सा मसीह सा।
\v 4 तिन्हा ना भक्त यूनानी मौंझ़ै ना बोहू सारै लोकै होर बेटड़ियै मैनू कि यूशु मसीह सा होर ते पौलुस होर सीलासा सैंघै मिलै।
\v 5 पर यहूदी बै जलन हुई होर ते बज़ारा ना कई दुष्ट लोका बै आपू सैंघै भीड़ कठा केरिया,और हुलड़ मच़ाँदै लागै होर यासोनै रै घौरा ज़ाइया ते लोका सामनै आणनै चाहै l
\v 6 पर ज़ैबै तिन्हा बै ते नी मिलै ता तिन्है यासोना समेत होरा कई भाई हाकिमा हागबै खिंच़िया आणै कि इन्है लोकै सँसार उल्टा-पुल्टा केरिया रखू सा होर ऐबै औखै बी आऐ सी l
\v 7 होर यासोनै ते आपणै घौरा ना उतारै सी,ऐबै ए सैभै ऐण्ढा बोला सी कि यीशु राज़ा सा, होर कैसरै रै हुकमा रा विरोध केरा सी ।
\v 8 तिन्है लोका होर नगरै रै हाकिम ऐ बोलिया डराऐ l
\v 9 होर तिन्है यासोन होर बाकी भाई ज़ुर्मानै लेइया छ़ौड़ै l
\s बिरिया नगरा न
\p
\v 10 भाई लोकै तुरन्त पौलुस होर सीलास बीरिया देशा बै भेज़ै : होर तौखै पुजिया यहूदी रै अराधना घौरा बै नौठै।
\v 11 ए लोका ता थिस्सलुनीकै रै लोका ना भलै ती होर तिन्है बड़ी लगना सैंघै प्रभु रा वचन ग्रहण केरू । ते हर रोज़ पवित्र शास्त्रा ना तोपदै रौहै कि ए गैला ठीक सी कि नी ।
\v 12 तैबै तिन्हा ना बोहू सारी यूनानी बेटड़ियै होर बोहू सारै मर्दै प्रभु पैंधै विश्वास केरू ।
\v 13 पर ज़ैबै थिस्सलुनीकै रै यहूदियै ऐ ज़ाणू कि पौलुस बीरिया ना बी परमेश्वरा रा वचन शुणा सा ता तौखै एज़िया बी लोका बै उकसाइया हलचल मच़ाँदै लागै।
\v 14 तैबै तौखलै तिन्है भाइयै पौलुस तुरन्त विदा केरू कि सौ समुदरै रै किनारै ज़ाला पर सीलास होर तिमुथियुस तौखै रौहै।
\v 15 पौलुसा बै पजाणु आल़ै सौ अथेनै तक नेइया ते सीलास होर तिमुथियुसै री तैंइयै ऐ हुकम लेइया विदा हुऐ कि मूँ हाग्गै छ़ेकै एज़ा।
\s एथेंस नगरा न
\p
\v 16 ज़ैबै पौलुस अथेना ना तिन्हरी याद केरदा लागा ती ता सारा नगर मूरती सैंघै भौरूऐदै हेरिया तेइरा ज़ीऊ फुकुआ।
\v 17 तैबै सौ अराधना घौरा ना यहूदी, भक्त होर ज़े लोका तेइबै चौका ना मिला ती तिन्हा सैंघै हर रोज़ वहस केरा ती ।
\v 18 तैबै इपिकूरी, स्तोइकी पन्डता मुँझ़ै ना केतरै तेई सैंघै तर्क केरदै लागै होर केतरै लोकै ता ऐ बोलू कि ऐ बकवास केरनू आल़ा की बोलणा चाहा सा पर होरियै बोलू, ऐ ता कोई होरौ देऊआ रा प्रचारक लागा सा किबैकि पौलुस यीशु रा होर पुनर्उत्थाना रा सुसमाचार शुणा ती ।
\v 19 तैबै तिन्है सौ आपू सैंघै अरियुपगुसा बै नेऊ होर पुछ़ू, कि आसै ज़ाणी सका सी, कि ज़े तू इन्हा गैला बै शुणा सा ए की सी?
\v 20 किबैकि तू आसा बै नोखी गैला शुणा सा, तैबै आसै ज़ाणना चाहा सी कि इन्हरा अर्थ की सा?
\v 21 ज़े अथेनवी होर परदेशी तौखै रौहा ती नोऊँई-नोऊँई गैला बोलणै होर शुणनै रै अलावा तिन्हा आग्गै कोई होर कोम नी ती होंदा l
\s अरियुपगुस री सभा न पौलुसा रा भाषण
\p
\v 22 तैबै पौलुसै अरियुपगुसै रै बीच़ा ना खड़ै होइया बोलू, हे अथेनै रै लोको हाँऊ हेरा सा कि तुसै हर एकी गैला ना देऊआ बै मैनणू आल़ै सी l
\v 23 किबैकि हाँऊ फिरदी घेरै तुसरी मुरता बै हेरदा लागा ती, ता एक ऐण्ढी वेदी मिली ज़ौस पैंधै लिखू ती, पराई ईश्वरै री तैंइयै। ज़ौसबै तुसै बगैर ज़ाणै पूज़ा सी हाँऊ तुसाबै तेई रा सुसमाचार शुणा सा।
\v 24 ज़ुणी परमेश्वरै धौरती होर तैथै री सारी च़ीज़ा बणाई सौ स्वर्ग होर धौरती रा स्वामी होइया हौथै रै बणाऐदै मन्दिरा ना नी रौंहदा।
\v 25 न कौसी इच्छा रखै बगैर माह्णू रै हौथै री सेवा लेंदा किबैकि सौ आपू सैभी बै ज़िन्दगी, शाह होर सेभ किछ़ देआ सा।
\v 26 तेइयै एकी ज़ढ़ा ना माह्णू सारी ज़ाति धौरती ना रौहणै री तैंइयै बणाई सी होर तिन्हरा धौरती पैंधै रौहणै रा होर ज़ीणै रा बौगत आपणै हौथा ना रखू सा l
\v 27 कि ते तेई परमेश्वरा बै तोपलै पर तैबै बी सौ आसा सैभी ना दूर नी ऑथी।
\v 28 किबैकि आसै तेही ना ज़िन्दै रौहा सी, च़ला-फिरा सी होर स्थिर रौहा सी ; ज़ैण्ढा कि तुसरै केतरै कवियै बोलू सा कि आसै ता तेही परमेश्वरै रै वँश सी ।
\v 29 परमेश्वरै रै वँश होइया आसरा ऐ समझ़णा ठीक नी ऑथी कि ईश्वर सुनै-रूपै या पाथरै रै समान सा ज़े कि माह्णू री एक कल्पना सैंघै घड़ूऐदै सी ।
\v 30 ऐबै परमेश्वर अज्ञानतै रै बौगता केरी दी आनाकानी रै बदलै हर ज़ैगा ना सैभी माहणू बै पापा ना मन फेरनै रा हुकम देआ सा l
\v 31 किबैकि तेइयै एक रोज़ ठहराऊ सा तेई बौगतै तेई, तेई माह्णू रै द्वारा धर्मा सैंघै सँसारा रा न्याय केरना ज़ो तेइयै ठहराऊ सा होर मूँऐदै ना ज़िन्दै केरिया ऐ गल सैभी पैंधै साबित केरी सा l
\v 32 मूँऐदै रै पुनर्उथानै री गैल शुणिया केतरै लोका ता टठा केरदै लागै होर केतरै लोकै बोलू, ऐ गल आसा त ना दबारा कदी नी शुणनी l
\v 33 तैबै पौलुस तिन्हा बिच़ै ना निकता l
\v 34 पर कई माह्णू तेई सैंघै मिलै होर विश्वास केरू ज़ुणि ना कि, दियुनुसियुस, अरियुपगी होर तिन्ह सैंघै एक बेटड़ी बी ती होर तिन्हा सैंघै होरा बी बोहू लोका ती l
\c 18
\s कुरिन्थ्स नगरा न
\p
\v 1 एथा ना बाद पौलुस अथेन ज़ैगा बै छ़ौड़िया कुरिन्थुसा बै आऊ l
\v 2 होर तौखै अक्विला नाँ रा एक यहूदी मिलू, ज़ौसरा जन्म पुन्तुसा रा ती होर आपणी लाड़ी प्रिस्किला समेत इतालिया ना नोऊँआ-नोऊँआ आऊ ती किबैकि क्लौदियुसै सैभी यहूदी बै रोमा ना निकअणै रा हुकम केरू तैबै स तिन्हा सैंघै औखै आऊ।
\v 3 तेई रा होर तिन्हरा एकै उदेश्य ती तैबै सौ तिन्हा सैंघै रौहू होर ते कोम केरदै लागै। ते तोम्बू बणाणै रा कोम केरा ती ।
\v 4 सौ हर एक सब्तै रै ध्याड़ै ना अराधना घौरा ना वहस केरिया यहूदी होर यूनानी बै समझा ती ।
\v 5 ज़ैबै सीलास होर तिमुथियुस मकिदूनिया ना आऐ, ता पौलुस बड़ी लगना सैंघै वचन शुणाइया गवाही देआ ती कि यीशु मसीह सा।
\v 6 पर ज़ैबै ते विरोध होर निन्दा केरदै लागै ता तेइयै आपणै झिकड़ै ठुड़किया बोलू, तुसरा लोहू तुसरै गौआ पैंधै रौहला। हाँऊ निर्दोष सा :ऐबै मूँ होरी ज़ाति रै बिच़ा ना ज़ाणा l
\v 7 होर तौखै ना स तीतुस युस्तुस नाँ रै परमेश्वरै रै भगतै रै घौरा बै नौठा,ज़ौसरा घौर अराधना घौरा सैंघै ती ।
\v 8 तैबै अराधना घौरै रै मूख्य आपणै सारै घरानै समेत परभु पैंधै विश्वास केरू; होर बोहू सारै कुरन्थी लोकै बी विश्वास केरिया बपतिस्मा लेऊ।
\v 9 प्रभुऐ राती दर्शन देइया पौलुसा बै बोलू, मत डौरदा,बल्कि बोलदा ज़ा होर च़ुप मत रौंहदा।
\v 10 किबैकि हाँऊ तौ सैंघै सा कोई तेरा किछ़ बी नुकसान नी केरना ; किबैकि एई नगरा ना मेरै बोहू लोका सी ।
\v 11 तैबै पौलुस डेढ बौर्षा तक तिन्हा बै वचन सिखाँदा रौहू l
\v 12 ज़ैबै गल्लियो अखाया देशा रा हाकिम ती ता यहूदी लोकै एकता केरिया पौलुस राज़गद्दी सामनै आणू होर बोलदै लागै l
\v 13 कि ऐ लोका बै समझ़ा सा,कि परमेश्वरै री उपासना एसा रीतियै केरा ज़े कि व्यवस्थै रै खिलाफ सा।
\v 14 ज़ैबै पौलुस बोलदा लागा ती ता, हाकिमै यहूदी बै बोलू, हे यहूदियो, अगर ऐ गल अन्याय या दुष्टता होंदी ता हाँऊ तुसरी शुणदा।
\v 15 पर अगर ऐ वाद-विवाद सा, नाँ होर तुसरी व्यवस्थै रै बारै ना सा ता तुसै ज़ाणा किबैकि हाँऊ एसा गैला रा न्यायी नी बणना चाँहदा l
\v 16 तैबै हाकिमै ते राज़गद्दी सामनै ना कौढणै द्याऐ l
\v 17 lतैबै सैभी लोकै अराधना घौरा रा मुख्य सोस्थिनेस ढौकिया राज़गद्दी सामनै मारू पर गल्लियो हाकिमै इन्हा गलै री कोई परवाह नी केरी l
\s अन्ताकिया बै बापस एणा
\p
\v 18 पौलुस बोहू रोज़ा तक तौखै रौहू तैबै भाई लोका ना विदा लेइया किंख्रिया ना सिर मुँडाऊ किबैकि तेइयै मन्नत मैनी ती होर ज़हाज़ा ना सुरिया बै च़ेलू। तेई सैंघै प्रिस्किला होर अक्विला बी ती l
\v 19 तेइयै ते इफिसुस पुजिया तौखै छ़ौड़ै,होर आपू अराधना घौरा ना ज़ाइया यहूदी सैंघै वहस केरदा लागा l
\v 20 ज़ैबै तिन्है तेई आगै बिनती केरी,आसा सैंघै किछ़ रोज़ होर रौह ता तेइयै नी मैनी ।
\v 21 पर ऐ बोलिया तिन्हा ना विदा हुआ कि अगर परमेश्वरै चाहू ता मूँ बी तुसा आग्गै एणा।
\v 22 तैबै इफिसुसा ना ज़हाज़ खोलिया नौठा, होर कैसरिया ना उतरिया यरूशलेमा बै नौठा होर कलीसिया बै नमस्कार केरिया अन्ताकिया बै आऊ।
\s पौलुसा री त्रीजी प्रचार यात्रा
\p
\v 23 किछ़ रोज़ तौखै रौहै ना बाद सौ तौखना नौठा होर गलातिया होर फ्रूगिया ना सैभी च़ेलै बै स्थिर केरदा रौहू l
\s इफिसुस नगरा न अपुल्लोस
\p
\v 24 अपुल्लोस नाँ रा एक यहूदी ज़े सिकन्दरिया ना पैदा हुआ ती, शास्त्रा बै बड़ी शोभली तैरहा ज़ाणा ती सौ इफिसुसा बै आऊ l
\v 25 तेइयै प्रभु री शिक्षा पाई ती होर मन लाइया यीशु रै बारै ना ठक-ठीक दैसा ती होर सिखा ती, पर सौ सिर्फ यहून्नै रै बपतिस्मै री गल ज़ाणा ती ।
\v 26 सौ अराधना घौरा ना निडर होइया बोलदा लागा, प्रिस्किलै होर अक्विलै स गला शणिया आपू सैंघै नेऊ होर परमेश्वरै रै बारै ना तेई बै ठीक-ठीक दैसू l
\v 27 ज़ैबै तेइयै पौरै बै उतरिया अखाया बै ज़ाणै रा फैसला लेऊ भाई लोकै तेइबै हौंसलै देइया च़ेलै बै लिखू, कि ते तेई सैंघै शोभली तैरहा मिललै होर तेइयै तौखै पुजिया तिन्हा लोकै री बड़ी मज़त केरी ज़ुणियै प्रभु पैंधै विश्वास केरू ती l
\v 28 किबैकि स शास्त्रा ना साबित केरिया कि यीशु मसीह सा यहूदी बै सैभी सामनै जवाब देणै लायक नी ती रखदा।
\c 19
\s इफिसुस नगरा न पौलुस
\p
\v 1 ज़ैबै अपुल्लोस कुरिन्थुसा ना ती ता पौलुस सारै देशा ना होइया इफिसुसा बै आऊ।
\v 2 होर कई च़ेलै बै हेरिया तिन्हा बै बोलू, कि तुसै विश्वास केरदी घेरै पवित्र आत्मा पाऊ? तिन्है तेइबै बोलू, आसै ता पवित्र आत्मै री चर्चा बी नी शुणी।
\v 3 तेइयै तिन्हा बै बोलू, तैबै तुसै कौसरा बपतिस्मा लेऊ? तिन्है बोलू यहून्ना रा बपतिस्मा।
\v 4 पौलुसै बोलू, यहून्नै ता ऐण्ढा बोलिया पापा ना मन फेरनै रा बपतिस्मा धिना कि ज़ुण मूँ ना बाद एणू आल़ा सा तेई पैंधै यानिकी यीशु पैंधै विश्वास केरीत्।
\v 5 ऐ शुणिया तिन्है प्रभु यीशु रै नाँ रा बपतिस्मा लेऊ।
\v 6 ज़ैबै पौलुसै तिन्हा पैंधै हौथ रखै ता तिन्हा पैंधै पवित्र आत्मा उतरू होर ते अलग-अलग भाषा बोलदै लागै होर भविष्यवाणी केरदै लागै।
\v 7 ए सारै लगभग बारा मर्द ती ।
\v 8 सौ अराधना घौरा ना ज़ाइया त्रा महीनै तक निडर होइया बोलदा रौहू होर परमेश्वरै रै राज्य रै बारै ना वहस केरदा होर समझ़ाँदा रौहू।
\v 9 पर ज़ैबै केतरै लोक कठोर होइया तेइरी नी मैनिया एसा बौता बै बुरा बोलदै लागै ता तेइयै तिन्हा छ़ौड़िया च़ेलै अलग केरै होर हर रोज़ तुरन्नुसै रै स्कूला ना वहस केरा ती ।
\v 10 दस बौर्षा तक ऐ होंदा रौहू औखै तक कि आसिया ना रौहणू आल़ै यहूदी होर यूनानी सैभियै प्रभु रा वचन शुणू,
\v 11 होर परमेश्वर पौलुसै रै हौथै शक्ति सैंघै नोखै कोम रिहा ती ।
\v 12 औखै तक कि ते रूमाला बै पौलुसै री देही सैंघै छ़ुँगिया बीमारा पैंधै पा ती होर ते ठीक होआ ती होर दुष्ट आत्मा बी तिन्हा ना निकला ती ।
\v 13 पर झाड़-फूँक केरनू आ़लै केतरै यहूदी ऐ बोलदै लागै कि ज़ुणि ना दुष्ट आत्मा होली तिन्हा पैंधै यीशु रै नाँ ना झाड़-फूँक केरीत् कि ज़ौस यीशु रा पौलुस प्रचार केरा सा हाँऊ तुसा बै तेइरी कसम देआ सा,
\v 14 होर स्किक्वा नाँ रै यहूदी महाराज़ै रै सौत बेटै ती ज़ो कि ऐण्ढा केरा ती ।
\v 15 पर दुष्ट आत्मै जवाब धिना, कि यीशु बै हाँऊ ज़ाणा सा होर पौलुसा बै बी पछ़ियाणा सा पर तुसै कुणा सी ।
\v 16 ज़ुणी माह्णू बै दुष्ट आत्मा ती तिन्हा पैंधै झपटू होर तिन्हा बै आपणै वशा ना केरिया बड़ा हुलड़ मचाऊ कि ते नँगै होर घायल होइया तेई घौरा ना भैगै।
\v 17 ऐ गल इफिसुसै रै लोकै होर सैभी यूनानियै ज़ाणी होर तिन्हा बै बड़ी डौर पौई होर प्रभु यीशु रै नाँ री बड़ी जय-जयकार हुई।
\v 18 ज़ुणियै विश्वास केरू ती तिन्हा ना बोहू सारै लोकै एज़िया आपणै-आपणै कोम मैनै होर प्रगट बी केरू ।
\v 19 जादू केरनू आल़ै बोहू सारै लोकै आपणी-आपणी पोथी कठी केरिया सैभी सामनै फुकी। ज़ैबै तिन्हरी कीमत ज़ोड़ी ता ते पज़ाह हज़ारै री निकती । 
\v 20 ऐण्ढै तैरहै प्रभु रा वचन ज़ोरा शोरा ना फैलदा रौहू।
\v 21 ज़ैबै ए गैला हुई ता पौलुसै आत्मा ना मकिदूनिया होर अखाया होइया यरूशलेमा बै ज़ाणै री ठानी कि तौखै ज़ाणै ना बाद मेरा रोम हेरना बी ज़रूरी सा।
\v 22 तैबै आपणी सेवा केरनू आल़ै ना तिमुथियुस होर इरास्तुसा बै मकिदूनिया भेज़िया आपू किछ़ रोज़ आसिया ना रौहू।
\s इफीसुसा न गड़बड़ी
\p
\v 23 तेई बौगतै तेई पन्थै रै बारै ना बड़ा हुलड़ मच़ू।
\v 24 किबकि देमेत्रियुस नाँ रा एक सनियार अरितमिस नाँ री देवीँ रै च़ान्दी रै मन्दिर बणाणै द्याइया कारीगरै री तैंइयै बड़ा कोम दिला ती ।
\v 25 तेइयै तिन्हा बै इन्हा च़ीज़ै रै होर कारीगर कठा केरिया बोलू, ओ माह्णुओ तुसै ज़ाणा सी कि आसा बै एई कोमा ना केतरा धन मिला सा?
\v 26 तुसै हेरा होर शुणा सी कि सिर्फ इफिसुसा ना नी बल्कि सारै आसिया ना पौलुसै लोका समझाऐ होर भड़काऐ सी कि ज़े हौथै री कारीगरी सा ते ईश्वर नी ऑथी।
\v 27 ऐबै सिर्फ एसा गलै री डौर नी ऑथी कि आसरा धन्धा ठप्प होणा बल्कि आसरी महान देवी अरितमिसा रा मन्दिर तुच्छ समझ़िणा ज़ुणिबै कि सारा सँसार होर आसिया पूज़ा सा तेसरा महत्व बी खत्म होणा।
\v 28 ते एसा गल शुणिया झिका सैंघै भौरूऐ होर ज़ोरा सैंघै बोलदै लागै, इफिसियो री देवी अरितमिस महान् सा,
\v 29 होर सारै नगरा ना बड़ी हलचल मच़ी होर लोकै गयुस होर अरिस्तरखुस ज़े कि पौलुसै सैंघी ती ते ढौकै होर एक होइया रँगशाला बै दौड़ै।
\v 30 ज़ैबै पौलुसै लोका आग्गै भीतरै ज़ाणा चाहू च़ेलै स ज़ाणै नी धिना।
\v 31 आसियै रै हाकिमा ना बी तेइरै कई सैंगियै तेई हाग्गै सँदेशा भेज़ू होर बिनती केरी कि रँगशाल बै ज़ाइया कोई ज़ोखिम नी च़ेकणा।
\v 32 तैबै कोई किच्छ़ चिलाँदा लागा होर कोई किच्छ़ किबैकि सभा ना बड़ी गड़बड़ी होंदी लागी ती होर बोहू सारै लोका ऐ बी नी ती ज़ाणदै ती कि आसै किज़ी बै कठा हुऐ सी ।
\v 33 तैबै तिन्है सिकन्दरा बै ज़े कि यहुदियै खड़ा केरू ती भीड़ा ना आगै केरू होर सिकन्दर हौथै लाइया इशारा केरिया लोका सामनै जवाब देणा चाहा ती ।
\v 34 पर ज़ैबै तिन्है ज़ाणू कि स यहूदी सा ता ते सैभै कोई दूई घँटै तक चलाँदै रौहै कि इफिसियै री देवी अरितमिस महान् सा।
\v 35 तैबै नगरै रै मन्त्रियै लोका बै शान्त केरिया बोलू, हे इफिसियो कुण नी ज़ाणदा कि इफिसी नगर बड़ी देवी अरितमिसा रा मन्दिर निरी मूरता रा टहलुआ सा।
\v 36 ज़ैबै कि इन्ह गला रा खण्डन नी होई सकदा ता ठीक ऐ सा कि तुसै च़ुप रौहलै होर सोच़ विचार केरै बगैर किछ़ मता केरदै।
\v 37 किबैकि तुसै ए माह्णू आणै सी ज़े कि मन्दिरा बै लूटणू आल़ै नी ऑथी होर न आसरी देवी री निन्दा केरदै।
\v 38 अगर देमेत्रियुस होर तेइरै सैंघी कारीगरा बै कौसी सैंघै वहस सा ता कचहरी खुली सा होर हाकिम बी सी ।
\v 39 अगर तुसै कोई होरी गलै रै बारै ना पुछ़णा चाहा सी ता सभा ना फैसला लेणा।
\v 40 किबैकि औज़कै बलवै रै री वजहा ना आसा पैंधै दोष लागणै री डौर सा किबैकि एथै री कोई वजहा नी ऑथी। आसै एसा भीड़ै रै कठा होणै रा कोई जवाब नी देई सकदै।
\v 41 ऐण्ढा बोलिया तेइयै सभा विदा केरी।
\c 20
\s म्किदुनिया,यूनान होर त्रोआसा न पौलुस
\p
\v 1 ज़ैबै हुलड़ थमू ता पौलुसै आपणै च़ेलै शाधिया समझाऐ होर तिन्हा ना विदा होइया मकिदूनिया बै नौठा ।
\v 2 होर सारै देशा ना होइया तिन्हा बै समझाइया यूनाना बै आऊ।
\v 3 ज़ैबै त्रा महीनै रौहिया ज़हाज़ा ना सूरिया बै ज़ाणू आल़ा ती ता यहूदी तेइबै घात लाइया बेठै ती । तैबै तेइयै मकिदूनिया होइया वापस एणै री सलाह केरी।
\v 4 बीरियै रै र्पुरूसा रा बेटा सोपत्रुस होर थिस्सलुनीकी ना अरिस्तर्खुस होर सिकुन्दुस, दिरबै रा गयुस, तिमुथियुस होर आसिया रा तुखिकुस होर त्रुफिमुस आसिया तक पौलुसा सैंघै ती ।
\v 5 ते आगै ज़ाइया आसरी याद केरदै रौहै।
\v 6 आसै अखमीरी रोटी रै रोज़ा बाद फिलिप्पी ना ज़हाज़ा पैंधै च़ढ़िया पोंज़ रोज़ा ना त्रोआसा ना तिन्हा हाग़ै पुजै होर सौत रोज़ा तक तौखै रौहै।
\s इफीसुसा रै पराणै मुख्या बै उपदेश
\p
\v 7 सप्ताह रै पैहिलै रोज़ै ज़ैबै आसै रोटी चोड़नै री तैंइयै कठा हुऐ ता पौलुसै ज़ो कि दुजै रोज़ै ज़ाणू आल़ा ती तिन्हा सैंघै गला केरी होर स औधा राती तक तिन्हा सैंघै गला केरदा रौहू।
\v 8 ज़ुणी अटारी पैंधै आसै कठा ती तौखै बोहू दीऐ भौकदै लागै ती ।
\v 9 तौखै युतुखुस नाँ रा एक नोऊज़वान खिड़की पैंधै बेठा ती होर तेइबै नींज लागी ती । ज़ैबै पौलुस राती देरी तक गला केरदा रौहू ता स नोऊज़ुआन त्रीजी अटारी ना शौढ़ू होर स मूँआदा च़ैकू।
\v 10 पर पौलुस उतरिया तेई सैंघै लिपटू होर गौआ सैंघे लाइया बोलू, डौरदै मता, किबैकि एइरै हाज़ी प्राण सी,
\v 11 होर उझै ज़ाइया रोटी चोड़ी होर खाइया एतरी देर तिन्हा सैंघै गला केरदा रौहू कि दोत हुई तैबै स नौठा ।
\v 12 तिन्है सौ शोहरू ज़िन्दा आणू होर बड़ी शान्ति हुई।
\p
\v 13 आसै पैहिलै ज़हाज़ा ना च़ढ़िया अस्सुसा बै एई विचार केरिया नौठै कि तौकना आसै पौलुसा बै बी च़ढ़ालै किबैकि स पैदल ज़ाणू आल़ा ती ।
\v 14 ज़ैबै सौ अस्सुसा ना आसा बै मिलू ता आसै तेइबै च़ढ़िया मितुलेनै बै आऐ।
\v 15 होर तौखना ज़हाज़ खोलिया दुजै रोज़ै खियुस नाँ री ज़ैगा सामनै पुजै होर आगलै रोज़ै सामुसा ना लगान केरू । तैबै दूजै रोज़ै मिलैतुसा बै आऐ।
\v 16 किबैकि पौलुसै इफिसुस होइया ज़ाणै री ठानी ती, ऐण्ढा नी लोड़ी हुआ कि तेइबै आसिया ना देर लागली ताकि स छ़ेकै ज़ाइया पिन्तेकुसै रा ध्याड़ै यरूशलेमा ना काटला,
\p
\v 17 होर तेइयै मिलतुसा ना इफिसुसा बा सँदेश भेज़िया कलीसियै रै अगुवै शाधै।
\v 18 ज़ैबै ते तेई हागै आऐ ता तिन्हा बै बोलू, तुसै ज़ाणा सी कि पैहिलै रोज़अ ना लेइया ज़ैबै हाँऊ आसिया ना पुजू ता हाँऊ तुसा सेंघै कौस रीतियै रौहू,
\v 19 यानिकी हाँऊ बड़ी दीनता सैंघै औछू शेटिया तिन्हा सारी परीक्षा ना ज़े यहूदी रै कारण मूँ पैंधै आई हाँऊ प्रभु री सेवा केरदा रौहू l
\v 20 होर ज़े-ज़े गला तुसरै फायदै री ती तिन्हा बै दैसणै री होर घौर-घौर ज़ाइया सिखाणै ना नी झिझकू।
\v 21 बल्कि यहूदी होर यूनानी सामनै गुआही देंदा रौहू कि परमेश्वरा धिरा बै मन फेरिया आसरै प्रभु यीशु पैंधै विश्वास केरा,
\v 22 होर ऐबै हेरा, हाँऊ आत्मा ना बोनुआदा यरूशलेमा बै ज़ा सा होर नी ज़ाणदा कि तौखै मूँ पैंधै की- की बीतणा।
\v 23 किबैकि पवित्र आत्मा हर नगरा ना गवाही देई देइया मूँभै बोला सा कि बन्धन होर क्लेश तेरी तैंइयै त्यार सी ।
\v 24 पर हाँऊ आपणै प्राणा बै प्रिय नी समझ़दा बल्कि ऐ समझ़ा सा कि हाँऊ आपणी दौड़ होर सेविकाई बै पूरी केरनू ज़े मैं परमेश्वरै रै अनुग्रह ना सुसमाचारै री गवाही देणै री तैंइयै प्रभु यीशु ना पाई सा,
\v 25 होर हेरा, हाँऊ ज़ाणा सा कि तुसै सैभै ज़ुणिबै मैं परमेश्वरै रै राज्य रा प्रचार केरू मेरा मुँह दबारा नी हेरना।
\v 26 ऐबै हाँऊ औज़कै रोज़ै तुसाबै गवाही देइया बोला सा कि हाँऊ सैभी रै लोहू ना निर्दोष सा,
\v 27 किबैकि हाँऊ परमेश्वरै री सारी मनसा तुसाबै पूरी रीतियै दैसणै ना नी झिझकू।
\v 28 ऐबै आपणी होर आपणै छ़ुण्डा रा ध्यान रखा ज़ौसरै पवित्र आत्मै तुसै अध्यक्ष ठहराऐ सी कि
\v 29 हाँऊ ज़ाणा सा कि मेरै ज़ाणै ना बाद खाणू आल़ै भेड़ियै तुसा बिच़ै एणै ज़ुणि कि तुसरा छ़ुण्ड नी छ़ौड़ना।
\v 30 तुसा बिच़ा ना बी ऐण्ढै माह्णू उठणा होर च़ेलै बै आपू पिछ़ै खिंच़णै री तैंइयै टेढ़ी- मेढी गला केरनी ।
\v 31 ऐबै ज़ागदै रौहा होर याद केरा कि मैं रोई- रोइया त्रा बौर्षा तक तुसाबै हर एक गला ना चिताउणी देणा नी छ़ौड़ू,
\v 32 होर ऐबै हाँऊ तुसाबै परमेश्वरै रै अनुग्रह रै वचन सौंपा सा ज़े तुसरी उन्नति केरी सका सा होर सैभी पवित्र लोका ना तुसाबै आपणी मीरास देई सका सा।
\v 33 मैं कौसी रै च़ान्दी, सुनै या कपड़ै रा लालच़ नी कैरू।
\v 34 तुसै आपू ज़ाणा सी कि मैं आपणै हौथै आपणी ज़रूरता पूरी केरी।
\v 35 मैं तुसाबै सबकिछ़ केरिया रिहाऊ कि एसा रीतियै मेहनत केरिया कमज़ोरा रा ध्यान रखा होर प्रभु यीशु री गला याद रखणा ज़रूरी सा किबैकि प्रभु यीशुऐ आपू बोलू सा, “लेणै ना देणा धन्य सा।”
\v 36 ऐण्ढै बोलिया तेइयै सैभी सैंघै घुटनै टेकिया प्रार्थना केरी।
\v 37 तैबै ते सारै बोहू रूणै होर पौलुसा बै गौऐ लाइया तेइबै माँकी देंदै लागै।
\v 38 ते खास केरिया एसा गला रा शोग केरा ती, ज़े तेइयै बोलू ती कि तुसा मेरा मुँह दबारा नी हेरना, होर तिन्है स ज़हाज़ा तक पजाऊ।
\c 21
\s पौलुसा रा यरुश्लेमा बै जाणा
\p
\v 1 ज़ैबे आसै तिन्ह ना अलग होइया ज़हाज़ खोलू ता सीधै कोस नाँ री ज़ैगा बै आऐ होर दुजै रोज़ै रूदुसा ना होर तौखना पतरा बै आऐ,
\v 2 होर एक ज़हाज़ फीनीकै बै ज़ाँदा मिलू होर तेई ना च़ढ़िया स खोलू।
\v 3 ज़ैबै क्रुपुस हेरूआ ज़े आसै बाँऊई धिरै छ़ौड़ू होर सूरिया बै च़ैलिया सूरा ना उतरै किबैकि तौखै ज़हाज़ा रा बोझ़ा उतारना ती ।
\v 4 च़ेलै बै मिलिया आसै तौखै सौत रोज़ा तक रौहै। तिन्है आत्मा ना होइया पौलुसा बै बोलू कि यरूशलेमा ना जोंघा हेरी रखदा।
\v 5 ज़ैबै ते रोज़ पूरै हुऐ ता आसै तौखना च़ैलै होर तिन्है सैभी बेटड़ियै होर शोहरूऐ आसै बाहरै तक छ़ौड़ै होर आसै किनारै पैंधै घुटनै टेकिया प्रार्थना केरी।
\v 6 तैबै एकी होरी ना विदा होइया आसै ज़हाज़ा ना च़ैढ़ै होर आपणै-आपणै घौरा बै नौठै।
\v 7 तैबै आसै पाणी री यात्रा पूरी केरिया पतुलिमियस ज़ैगा ना पुजै होर विश्वासी भाई बै नमस्कार केरिया तौखै एक रोज़ रौहै।
\v 8 दूजै रोज़ै आसै तौखना च़ैलिया कैसरिया बै आऐ होर फिलिप्पुस नाँरै माह्णू रै घौरा ना तेई सैंघै रौहै। स एक सुसमाचार प्रचारक ती ।
\v 9 तेइरी च़ार कुँवारी बेटी ती ज़ो कि भविष्यवाणी केरा ती ।
\v 10 ज़ैबै आसै तौखै बोहू रोज़ा तक रौहै ता अगबुस नाँ रा एक भविष्यवक्ता यहूदिया ना आऊ।
\v 11 तेइयै आसा हागै एज़िया पौलुसा रा पटा लेऊ होर आपणै हौथ ज़ोंघा बोनिया बोलू, पवित्र आत्मा ऐ बोला सा कि ज़ुणी माह्णू रा ऐ पटा सा स यरूशलेमा ना यहूदी एसा रीतियै बोनणा होर होरी ज़ाति रै हौथा ना देणा।
\v 12 ज़ैबै ए गला शुणी ता आसै होर तौखलै लोकै पौलुसा हागै यरूशलेमा बै नी ज़ाणै री तैंइयै बिनती केरी।
\v 13 13 पर पौलुसै जवाब धिना, कि तुसै की केरा सी कि तुसै रोइया मेरा मन चोड़ा सी । हाँऊ प्रभु यीशु रै नाँ ना यरूशलेमा ना बोनिणै री तैंइयै नी बल्कि मौरनै बै बी त्यार सा।
\v 14 ज़ैबै तेइयै नी मैनी ता आसै च़ुप हुऐ कि प्रभु री इच्छा पूरी होली।
\v 15 तिन्हा रोज़ा बाद आसै त्यार होइया यरूशलेमा बै च़ैलै।
\v 16 कैसरियै रै बी केतरै च़ेलै आसा सैंघै च़ैलै होर मनासोन नाँ रा क्रुपुसा रा पराणा च़ेला बी सैंघै नेऊ कि आसै तेइरी हागै रूकलै।
\s पौलुसा रा याकुबा सेंघे मिलाप
\p
\v 17 ज़ैबै आसै यरूशलेम पुजै ता भाई आसा सैंघै बड़ी खुशी सैंघै मिलै।
\v 18 दुजै रोज़ै पौलुसै आसै याकूबा आगै नेऐ ज़ौखै सारै अगुवै कठा ती ।
\v 19 तैबै तेइयै तिन्हा बै नमस्कार केरिया ज़े-ज़े कोम परमेश्वरै तेइरी सेविकाई ना होरी ज़ाति रै लोका बिच़ै केरै ती एक-एक केरिया दैसै।
\v 20 तिन्है ऐ शुणिया परमेश्वरै री महिमा केरी होर तेइबै बोलू, हे भाई तू हेरा सा कि कई हज़ार यहूदियै विश्वास केरू होर सैभै व्यवस्थै री धुना ना सी ।
\v 21 होर तेरै बारै ना ऐ सिखाऊ सा कि तू होरी ज़ाति ना रौहणू आल़ै यहूदी बै मूसै री विधि ना फिरनै बै सीखा सा होर बोला सा कि तुसै आपणै बच्च़ै रा खतना मता केरदै न रीति-रिवाज़ै रै मुताबिक मता च़ैलदै, ऐबै की केरना?
\v 22 लोका ऐ ज़रूरी शुणना कि तू आऊ सा।
\v 23 ऐबै ज़े आसै तौभै बोला सी तेई केर। आसरै औखै च़ार माह्णू सी ज़ुणियै मन्नत मैनी सा।
\v 24 तिन्हा लेइया आपू बै शुद्ध केर होर तिन्हरी तैंइयै खर्च़ा दै कि ते सिर मुण्डालै। तैबै सैभी ज़ाणना कि तेरै बारै ना ज़े गला तिन्हा बै सिखाई सी तिन्हरी कोई जड़ नी ऑथी पर तू आपू बी व्यवस्थै रै मुताबिक च़ैला सा।
\v 25 पर तिन्हा होरी ज़ाति रै विश्वासी लोका बै आसै ऐ लिखिया भेज़ू सा कि ते मूरती सामनै बलि केरैदै माँस होर लोहू ना, गला घोटुऐदै रै माँसा ना होर व्यभिचारा ना बच़िया रौहलै।
\v 26 तैबै पौलुस तिन्हा माह्णू लेइया दूजै रोज़ै शुद्ध होइया मन्दिरा बै नौठा होर दैसू कि शुद्ध होणै रै ध्याड़ै यानिकी तिन्हा हर एकी री तैंइयै च़ढ़ावा च़ढ़ाइणै तकै रै रोज़ कदी पूरै होणै।
\s मंदिरा न पौलुसा बै ढौकणा
\p
\v 27 ज़ैबै ते सौत रोज़ पूरै होणू आल़ै ती ता आसियै रै यहूदियै पौलुसा बै मनदिरा ना हेरिया सैभै लोका उकसाऐ होर चिलाइया सौ ढौकू।
\v 28 होर बोलू, हे इस्राइलियो मज़त केरा, ऐ सौहै माह्णू सा ज़ो कि लोकै रै, व्यवस्थै रै होर एसा ज़ैगै रै खिलाफ सैभी लोका बै सिखा सा औखै तक कि यूनानी बै बी मन्दिरा ना आणिया ऐ पवित्र ज़ैगा अपवित्र केरी सा।
\v 29 तिन्है ता एथा ना पैहिलै त्रुफिमुस इफिसी बी एई सैंघै हेरू ती होर समझ़ा ती कि पौलुसै ऐ मन्दिरा बै आणू सा।
\v 30 तैबै सारै नगरा ना हला मच़ू होर लोका ठोर मारिया कठा हुऐ होर पौलुस ढौकिया मन्दिरा बाहरै घसीटू होर तुरन्त दुआर बन्द केरू ।
\v 31 ज़ैबै ते पौलुसा बै मारना चाहा ती ता पलटनै रै सरदारा बै सँदेश मिलू कि यरूशलेमा ना बड़ा हला मच़दा लागा सा।
\v 32 तैबै स तुरन्त सिपाही होर सूबैदारा बै सैंघै नेइया बूनै बै दौड़ू होर तिन्है सरदार होर सिपाही हेरिया पौलुसा बै मारनै ना आपणै हौथ रोकै।
\v 33 तैबै पलटनै रै सरदारै भेटी एज़िया पौलुस ढौकु होर दूई शाँगी सैंघै बोनणै रा हुकम देइया पुछ़दा लागा, ऐ कुण सा होर एइयै की केरू सा?
\v 34 पर भीड़ा ना कोई किछ़ होर कोई किछ़ चलाँदै रौहै पर ज़ैबै हुलड़ै री वजहा ठीक तरहा सच्च़ाई नी ज़ाणी सकू ता तेइबै किलै बै नेणै रा हुकम धिना।
\v 35 ज़ैबै सौ शीढ़ी पैंधै पुजू ता ऐण्ढा हुआ कि भीड़ा रा दवाब बोहू होणै री वजहा ना सपाही बै सौ च़ैकिया नेणा पौऊ।
\v 36 किबैकि लोकै री भीड़ चिलाँदै-चिलाँदै तेई पिछ़ै पौई कि एई रा अन्त केरा।
\v 37 ज़ैबै ते पौलुसा बै किलै बै नेणू आ़लै ती ता तेइयै पलटनै रै सरदारा बै बोलू, कि मुँभै हुकम सा कि हाँऊ तौभै किछ़ बोलणू, तेइयै बोलू कि तू यूनानी ज़ाणा सा,
\v 38 कि तू सौ मिस्री नी, ज़ुणियै कि औज़ा ना पैहिलै च़ार हज़ार कटारबन्द लोका बन्दी बणाइया बोणा बै नेऐ?
\v 39 पौलुसै बोलू, हाँऊ ता तरसुसा रा यहूदी माह्णू सा, किलिकियै रै प्रसिद्ध नगरा रा रौहणू आल़ा सा होर हाँऊ त हागै बिनती केरा सा कि मुँभै लोका सैंघै गला केरनै दै।
\v 40 ज़ैबै तेइयै हुकम धिना ता पौलुसै शीढ़ी पैंधै खड़ै होइया लोका बै हौथा सैंघै इशारा केरू । ज़ैबै ते च़ुप हुऐ ता सौ इब्रानी भाषा ना बोलदा लागा कि,
\c 22
\s भीड़ा रै सामणै पौलुसा रा भाषण
\p
\v 1 हे पिता, होर भाइयो मेरा जवाब शुणा, ज़े हाँऊ ऐबै तुसा सामनै बोला सा।
\v 2 ऐ शुणिया कि ऐ ता इब्रानी भाषा बोला सा, ते होर बी च़ुप रौहै। तैबै पौलुसै बोलू ;
\v 3 हाँऊ ता यहूदी माह्णू सा, मेरा ज्नम किलिकियै री तरसुस ज़ैगा ना हुआ पर एई नगरा ना गमलीएलै री ज़ोंघा आगै बेशिया हाँऊ पढ़ाऊ होर दादू-बा री व्यवस्थै री ठीक रीति पैंधै सिखाऊ होर परमेश्वरै री तैंइयै ऐण्ढी धुन लाइया ती ज़ैण्ढी तुसै सैभियै औज़ लाई सा l
\v 4 मैं एई पँथै रै मर्द होर बेटड़ी बोनी-बोनिया, बन्दी घौरा ना पाऐ होर सताऐ होर कई ता ज़ानियै बी मकाऐ l
\v 5 एसा गलै री तैंइयै महापुजारी होर पराणियै गवाह सी । तिन्हा ना विश्वासी भाई री चिठी लेइया हाँऊ दमिश्का बै ज़ाँदा लागा ती, कि ज़े तौखै होलै तिन्हा बै बी सज़ा देणै री तैंइयै हाँऊ बोनिया यरूशलेमा बै आणनू।
\s आपणै मन बदलणै रै बारे न
\p
\v 6 ज़ैबै हाँऊ च़ैलदै-च़ैलदै दमिश्कै रै नेड़ पुजू,ता ऐण्ढा हुआ कि ध्याड़ी दपौहरै एकदम आसमाना ना एक बड़ा प्याशा मेरै च़ोहू पासै च़मकू l
\v 7 होर हाँऊ धौरती पैंधै लोमा पौऊ : होर ऐ शब्द शुणू, हे शाऊल, हे शाऊल, तू मुँभै किबै सता सा? मैं जवाब धिना, कि हे प्रभु तू कुण सा?
\v 8 तेइयै मुँभै बोलू, हाँऊ यीशु नासरी सा ज़ुणि बै तू सता सा।
\v 9 होर मेरै सैंघियै सौ प्याशा हेरू, पर ज़े मूँ सैंघै ढूणिदा लागा ती तेइरा शब्द नी शुणू।
\v 10 तैबै मैं बोलू, हे प्रभु हाँऊ की केरनू? प्रभुऐ मुँभै बोलू, उठिया दमिश्का बै ज़ा, होर ज़ेकिछ़ तेरै केरनै री तैंइयै ठहराऊ सा सौ तौभै तौखै दैसिणा।
\v 11 ज़ैबै तेई प्याशै री वजहा ना मूँ ना किछ़ नी हेरूआ ता हाँऊ आपणै सैंघी रा हौथ ढौकिया दमिश्का बै आऊ l
\v 12 होर हनन्याह नाँ रा एक व्यवस्थै रै मुताबिक एक भक्त ज़ौसरा तौखै रौहणू आल़ै मुँझ़ै खरा नाँ ती सौ मूँ हागै आऊ l
\v 13 होर खड़ै होइया मुँभै बोलू, हे भाई शाऊल दबारा हेरदा लाग, तेसा घड़ियै मेरी औछी खुली होर मैं सौ हेरू l
\v 14 तैबै तेइयै बोलू, आसरै दादू-बा रै परमेश्वरै तू एथै री तक ठहराऊ सा कि तू तेइरी इच्छा बै ज़ाणला होर धर्मी बै हेरला होर तिन्हरी शुणला l
\v 15 किबै तू परमेश्वरा धिरै ना सैभी लोका सामनै तिन्हा गला रा गवाह होणा ज़े तैं हेरी सी होर शुणी सी
\v 16 ऐबै किबै देर केरा सा? उठ बपतिस्मा ले, होर तेइरा नाँ लेइया आपणै पापा बै धो।
\s होरी जाति मौंझे प्रचारा री कोशिश
\p
\v 17 ज़ैबै हाँऊ यरूशलेमा ना एज़िया प्रार्थना केरदा लागा ती, ता हाँऊ बेहोश हुआ।
\v 18 होर तेइयै हेरू कि मुँभै बोला सा, फट केरिया यरूशलेमा निकल किबैकि तिन्हा मेरै बारै ना तेरी गवाही नी मैनणी।
\v 19 मैं बोलू, हे प्रभु तू ता आपू ज़ाणा सा कि हाँऊ तौ पैंधै विश्वास केरनू आल़ै लोका बै बन्दी घौरा ना पा सा होर ज़ैगा-ज़ैगा अराधना घौरा ना मारनै द्या ती ।
\v 20 होर ज़ैबै तेरै गवाह स्तिफनुसा रा लोहू लाऊ ती बहाणा हाँऊ बी तौखै खड़ा ती होर एसा गला ना सहमत ती, होर तेइबै मारनू आल़ै रै झिकड़ै री रखवाली केरा ती ।
\v 21 तेइयै मुँभै बोलू, फेटै ज़ा, किबैकि मूँ तू होरी ज़ाति रै बिच़ा ना दूरा-दूरा तक भेज़णा।
\v 22 ते एसा गला तक तेइरी शुणदै रौहै। तैबै ज़ोरा सैंघै चिलाँदै लागै, कि ऐण्ढै माह्णू रा अन्त केरा तेइरा ज़िन्दा रौहणा ठीक नी ऑथी।
\v 23 ज़ैबै ते चिलाँदै रौहै, झिकड़ै शेटदै रौहै होर आसमाना ना धूड़ा उड़ा ती ;
\v 24 ता पलटनै रै सूबैदारै बोलू, कि एइबै किलै बै नेआ होर कोड़ै मारिया जाँचा, ताकि हाँऊ ज़ाणनू कि लोका कौस वजहा ना तेइरै खिलाफ ऐण्ढा चिलाँदै लागै सी ।
\v 25 ज़ैबै तिन्है स रौशियै बोनू ता पौलुसै सूबैदारा बै बोलू ज़ो सैंघै खड़ा ती, कि ऐ सही सा कि तुसै एक रोमी माहणू बै दोषी ठहराऐ बगैर कोड़ै मारलै?
\v 26 सूबैदारै ऐ शुणिया पलटनै रै सरदारा आगै ज़ाइया बोलू, तू ऐ कि केरा सा? ऐ ता रोमी सा l
\v 27 तैबै पलटनै रै सरदारै तेई आगै एज़िया बोलू, मुँभै दैस कि तू रोमी सा? तेइयै बोलू, हाँ l
\v 28 ऐ शुणिया पलटनै रै सरदारै बोलू, कि मैं रोमी होणै रा हक बोहू ढैबुऐ देइया पाऊ सा पर पौलुसै बोलू, हाँऊ ता पैदा होणै ना रोमी सा।
\v 29 तैबै ज़े लोका तेइबै जाँचणू आल़ै ती, ते तुरन्त तेई आगै ना हटै होर पलटना रा सरदार बी ऐ ज़ाणिया कि ऐ रोमी सा होर मैं ऐ बोनू सा डौरू।
\s बड़ी सभा रै सामणै पौलुस
\p
\v 30 दुजै रोज़ै ठीक-ठीक ज़ाणनै री इच्छा ना कि यहूदी तेई पैंधै किबै दोष ला सी तेइरै बन्धन खोलै होर महापुजारी होर सारी सभा बै कठा होणै रा हुकम धिना, होर पौलुस बुनै धिरै नेइया तिन्हा सामनै खड़ा केरू ।
\c 23
\p
\v 1 पौलुसै महासभा धिरै लगातार हेरिया बोलू, हे भाइयो मैं औज़ा तक परमेश्वरै री तैंइयै बिलकुल सैच़ै मैनै ज़िन्दगी बिताई।
\v 2 हनन्याह महापुजारियै ज़े तेई सैंघै खड़ै ती, तेइरै मुँहा पैंधै थपड़ मारनै रा हुकम धिना।
\v 3 तैबै पौलुसै तेइबै बोलू, हे च़ूनै लेसुईदी भिती, परमेश्वरा तू मारना। तू व्यवस्थै रै मुताबिक मेरा न्याय केरनै री तैंइयै बेठा सा तैबै किबै व्यवस्थै रै खिलाफ मुँभै मारनै रा हुकम केरा सा?
\v 4 ज़े सैंघै खड़ै ती तिन्है बोलू, कि तू परमेश्वरै रै महापुजारी बै बुरा बोला सा?
\v 5 पौलुसै बोलू, हे भाइयो हाँऊ नी ज़ाणदा कि ऐ महापुजारी सा किबैकि शास्त्रा ना लिखू सा, कि आपणै लोकै रै प्रधाना बै बुरा मत बोलदा।
\v 6 तैबै पौलुसै ऐ ज़ाणिया कि केतरै सदूकी होर केतरै फरीसी सी, सभा ना ज़ोरा सैंघै बोलू, हे भाइयो, हाँऊ फरीसी होर फरीसी रै वँशा रा सा। मूँऐदै री आशा होर पुनरूत्थानै रै बारै ना मेरा मुकदमा होंदा लागा सा।
\v 7 ज़ैबै तेइयै ऐ गल बोली ता फरीसी होर सदूकी ना झगड़ा होंदा लागा हो सभा ना फूट पौई।
\v 8 किबैकि सदूकी ऐण्ढा बोला सी कि न ता पनरूत्थान ऑथी न स्वर्गदूत न आत्मा ऑथी पर फरीसी दुही बै मैना सी ।
\v 9 तैबै बड़ा उलड़ मचू ओर ज़ेतरै शास्त्री फरीसी दलै रै ती ते ऐण्ढा बोलिया झ़गड़दै लागै कि आसै एई माह्णू नाआ कोई बुराई नी हेरदै अगर कोई स्वर्गदूत या आत्मा एई ना बोला सा ता तैबै की हुआ।
\v 10 जैबै बोहू झ़गड़ा हुआ ता पलटनै रै सरदारै डौरै लाइया कि इन्है पौलुसै रै टुकड़ै-टुकड़ै नी लोड़ी केरै पलटना बै हुकम धिना, कि उतरिया तेईबै तिन्हरै बिच़ा ना ज़बरदस्ती खोला होर किलै बै नेआ।
\v 11 तेसा राती प्रभुऐ पौलुसा हागै एज़िया बोलू, हे पौलुस हिमत रख, किबैकि ज़ैण्ढी तैं यरूशलेमा ना मेरै बारै ना गवाही धिनी तैण्ढी त रोम देशा ना बी मेरै बारै ना गवाही देणी पौई।
\s पौलुसा बै मारने री योजना
\p
\v 12 ज़ैबै ध्याड़ हुई ता यहूदियै एकता केरी ओर कसम खाई कि ज़ैबै तक आसै पौलुसा बै मारलै नी आसा किछ़ बी नी खाणा-पीणा।
\v 13 ज़ुणियै आपू ना ऐ कसम खाई ती ते च़ाही ना ज़ादा माह्णू ती ।
\v 14 तिन्है महापुजारी होर पराणियै आगै एज़िया बोलू, आसै ऐ ठानी सा कि ज़ैबै तक आसै पौलुसा बै मारलै नी, अगर तैबै तक आसै किछ़ बी च़खू ता लानत् सा आसा पैंधै।
\v 15 ऐबै महासभा समेत पलटनै रै सरदारा बै बी समझ़ात कि ते पौलुसा बै तुसा हागै ऐण्ढै सोच़िया आणलै कि तुसै तेइरी ठीक जाँच केरना चाहा सी होर आसै तेइरै पुजणै ना पैहिलै तेइबै मारनै री तैंइयै त्यार रौहणा।
\v 16 ज़ैबै पौलुसै रै भाणज़ै ऐ शुणू कि ते पौलुसा बै मारनू आल़ै सी ता तेइयै किलै ना ज़ाइया पौलुसा बै खबर धिनी ।
\v 17 पौलुसै एक सुबैदार आपू हागै शाधिया तेई बै बोलू, एई ज़ुआना बै पलटनै रै सरदारा हागै नेआ किबैकि ऐ तेइबै किछ़ बोलणा चाहा सा।
\v 18 तैबै तेई सूबैदारै स पलटनै रै सरदारा हागै नेइया बोलू, पौलुस बन्धुऐ मुँभै शाधिया बिनती केरी कि ऐ ज़ुआन सरदारा बै किछ़ बोलणा चाहा सा एइबै तेई हागै नेआ।
\v 19 पलटनै रै सरदारै स हौथा ना ढौकिया अलग नेऊ ओर तेई ना पुछ़ू, तू मुँभै की बोलणा चाहा सा?
\v 20 तेइयै बोलू, यहूदियै एकता केरी सा कि त हागै बिनती केरनू कि तू काल पौलुसा बै महासभा बै आणला कि तू तेइरी ठीक जाँच केरना चाहा सा।
\v 21 पर तिन्हरी हेरी मैनदा किबैकि तिन्हा ना च़ाही ना ज़ादा माह्णू तेइबै मारनै री तैंइयै त्यार सी ज़ुणियै ऐ ठानी सा कि ज़ैबै तक आसै पौलुसा बै मारलै नी आसा किछ़ नी खाणा-पीणा होर ते सारै त्यार होइया तेरै वचनै री आश लाइया बेठै सी ।
\v 22 तैबै पलटनै रै सरदारै स ज़ुआन ऐ हुकम देइया विदा केरू कि कौसी बै हेरी दैसदा कि तैं ए गला मुँभै दैसी सी,
\s पौलुसा बै फेलिक्सा हाग्गे भेजणा
\p
\v 23 होर दूई सूबैदार शाधिया तिन्आ बै बोलू, दूई शौऊ सिपाही, सतर सवार होर दूई शौऊ भालै च़लाणू आल़ै रातकै पौहरै कैसरिया ज़ाणै री तैंइयै त्यार रखा,
\v 24 होर पौलुसै री सवारी री तैंइयै घोड़ै त्यार रखा कि तेइबै फेलिक्स हाकिमा हागै सही-सलामत पजालै।
\v 25 तेइयै ऐण्ढी एक चिठी बी लिखी:
\v 26 महाप्रतापी फेलिक्स हाकिमा बै क्लौदियुस लूसियासा रा नमस्कार;
\v 27 यहूदियै ऐ माह्णू ढौकिया मारना चाहू, पर ज़ैबै ऐ ज़ाणू कि ऐ रोमी सा ता पलटन लेइया छुड़ाइया आणू।
\v 28 होर हाँऊ ज़ाणना चाहा ती कि ते एई पैंधै कौस वजहा ना दोष ला सी तैबै मैं स तिन्हरी महासभा बै नेऊ,
\v 29 होर मैं ज़ाणू कि तै आपणी व्यवस्थै रै बारै ना एई पैंधै दोष ला सी पर मारनै होर बोनणै लायक तेई ना कोई दोष नी ऑथी।
\v 30 होर ज़ैबै मुँभै एसा गला रा पैता च़लू कि ते एई माह्णू बै मारना चाहा सी ता मैं स त हागै भेज़ू होर मुद्दई बै बी हुकम धिना कि ते त सामनै तेइरै मुकदमै री पैरवी केरलै।
\v 31 ज़ैण्ढा सिपाही बै हुकम मिलू ती तिन्है पौलुस रातों-रात अन्तिपत्रिसा बै आणू।
\v 32 दुजै रोज़ै ते सवारा बै पौलुसा सैंघै ज़ाणै री तैंइयै छ़ौड़िया आपू किलै बै वापस आऐ।
\v 33 तिन्है कैसरिया पुजिया हाकिमा बै स चिठी धिनी हर पौलुस बी तेई सामनै खड़ा केरू ।
\v 34 तेइयै चिठी पौढ़िया पुछ़ू कि ऐ कुणी देशा रा सा?
\v 35 होर सब ज़ाणू कि ऐ किलकिया रा सा ता तेइबै बोलू, ज़ैबै तेरै मुद्दई बी एलै ता मूँ तेरा मुकदमा केरना होर तेइयै तेइबै हेरोदेसै रै किलै ना रखिया पौहरा केरनै रा हुकम धिना।
\c 24
\s हक्क्म फेलिक्सा रै सामणै पौलुस
\p
\v 1 पोंज़ रोज़ा बाद हनन्याह महापुजारी कई पराणियै होर तिरतुल्लुस नाँ रै वकीला बै सैंघै आणू होर तिन्है पौलुसै रै मुकदमै री पैरवी केरी।
\v 2 ज़ैबै पौलुस शाधू ता तिरतुल्लुस तेई पैंधै दोष लाइया बोलदा लागा कि, हे महाप्रतापी फेलिक्स त ना आसा बै बड़ी शान्ति मिला सा होर तेरै द्वारा एसा ज़ाति री तैइयै केतरी बुराई सुधारिया सी ।
\v 3 एसा गैला बै आसै हर ज़ैगा ना धन्यवादा सैंघै मैना सी ।
\v 4 पर ऐबै तौभै ओर दु:ख नी देणा चाँहदा, हाँऊ त हागै बिनती केरा सा कि कृपा केरिया आसरी एक-दूई गैला शुण,
\v 5 किबैकि आसै ए माह्णू हुलड़ मचाणू आल़ै रा होर सारै यहूदिया ना बलवा कराणू आल़ा होर नासरी रै कुपन्था रा मुखिया पाऊ सा।
\v 6 तेइयै मन्दिर अशुद्ध केरना चाहू ओर आसै सौ ढौकू।
\v 7 पर पलटनै रै सरदार लूसियासै सौ ज़बरदस्ती आसरै हौथा ना छूड़ाऊ,
\v 8 होर मुद्दई बै तेरै सामनै एणै रा हुकम धिना। इन्हा सैभी गैलै रै बारै ना ज़े आसै तेई पैंधै दोष ला सी त जाँच केरिया आपू ज़ाणनी ।
\v 9 यहूदियै बी तेई वकीला रा सँघ देइया बोलू कि ए गैला ठीक सी ।
\s पौलुसा रा उतर
\p
\v 10 ज़ैबै हाकिमै पौलुसा बै बोलणै रा इशारा केरू ता तेइयै जवाब धिना, हाँऊ ऐ ज़ाणिया कि तू बोहू बौर्षा ना एसा ज़ाति री तैंइयै न्याय केरा सा ता हाँऊ खुशी सैंघै आपणा जवाब देआ सा।
\v 11 तू आपू ज़ाणा सा कि ज़ैबै हाँऊ यरूशलेमा बै भजन केरदा आऊ ता मुँभै बारा रोज़ा ना ज़ादा नी हुऐ,
\v 12 होर तिन्है हाँऊ न मन्दिरा ना, न सभाघौरा ना, न नगरा ना कौसी सैंघै वहस केरदा होर भीड़ लाँदा हेरू।
\v 13 होर न ते तिन्हा गैला बै, ज़ुणि रा ते ऐबै मूँ पैंधै दोष ला सी, तेरै सामनै सच़ ठहराई सकदै।
\v 14 पर ऐ हाँऊ त सामनै मैना सा कि, ज़ौस पन्था बै ते कुपन्थ बोला सी तेथै री रीति पैंधै हाँऊ आपणै दादु-बा रै परमेश्वरै री सेवा केरा सा होर ज़े गैला व्यवस्था होर भविष्यवक्तै री कताबा ना लिखी सी तिन्हरी हाँऊ प्रतीति केरा सा,
\v 15 होर परमेश्वरा ना आशा रखा सा ज़ो कि ते आपू बी रखा सी कि धर्मी होर अधर्मी रा पनरूत्थान होणा।
\v 16 हाँऊ आपू बी ज़तन केरा सा कि परमेश्वरै री होर माह्णू री धिरै ना मेरा विवेक सदा निर्दोष रौहला।
\v 17 बोहू बौर्षा बाद आपणै लोका बै दान पजाँदा होर भेंट च़ढ़ाँदा आऊ सा।
\v 18 तिन्है हाँऊ मन्दरा ना शुद्ध दशा ना बगैर भीड़ै रै होर दँगा केरै बगैर एई कोमा ना हेरू, हाँ आसियै रै कई यहूदी ती तिन्हा बै सही ती,
\v 19 कि अगर मेरै खिलाफ तिन्हरी कोई गल होंदी ता औखै त सामनै एज़िया मूँ पैंधै दोष लाँदै,
\v 20 या ए आपू बोललै कि, ज़ैबै हाँऊ महासभै रै सामनै खड़ा ती ता तिन्हा बै मूँ ना कुण अपराध मिलू?
\v 21 एसा एकी गैला छ़ौड़िया ज़े मैं तिन्हा सामनै खड़ै होइया ज़ोरा सैंघै बोली ती कि, मूँऐदै ना ज़िन्दै होणै रै बारै ना औज़ तुसा सामनै मेरा मुकदमा होंदा लागा सा।
\v 22 फेलिक्स ज़ो कि एई पन्थै री गैला बै ठीक-ठीक ज़ाणा ती, ते ऐण्ढै बोलिया टालै कि ज़ैबै पलटना रा सरदार लूसियास एला तैबै मूँ तुसरी गैला रा फैसला केरना,
\v 23 होर सूबैदारा बै हुकम धिना कि पौलुसा बै सुखा सैंघै रखिया तेइरी रखवाली केरा होर तेइरै सैंघी बै तेइरी सेवा केरनै ना हेरीत् रोकदै।
\s फेलिक्स होर दृसिल्ला रै सामणै पौलुस
\p
\v 24 केतरै रोज़ा बाद फेलिक्स आपणी लाड़ी द्रुसिल्ला बै ज़े यहूदिनी ती सैंघै लेइया आऊ होर पौलुसा बै शाधिया यीशु मसीह पैंधै विश्वास केरनै रै बारै ना शुणू,
\v 25 होर ज़ैबै सौ धर्म, सयम होर एणू आल़ै न्याय री चर्चा केरा ती ता फेलिक्स डौरू होर जवाब धिना, ऐबै ता ज़ा पर मौकै मिलिया मूँ तू भी शाधणा।
\v 26 तेइबै पौलुसा ना किछ़ ढैबुऐ मिलनै री बी आश ती होर सौ तेइबै बार-बार शाधिया गैला केरा ती ।
\v 27 पर ज़ैबै दूई साला बीती ता पुरिकयुस फेस्तुस फेलिक्सै री ज़ैगा ना आऊ होर फेलिक्सै यहूदी बै खुश केरनै री तैंइयै बन्धुआ पौलुस छ़ौड़ू।
\c 25
\s पौलुसा रा राजे री दोहाई देणी
\p
\v 1 फेस्तुस तेई राज्य ना पुजिया त्रा रोज़ा बाद कैसरिया ना यरूशलेमा बै नौठा ।
\v 2 तैबै महापुजारी होर यहूदी रै बड़े लोकै तेई सामनै पौलुसै री नालिश केरी,
\v 3 होर तेई हागै पौलुसै रै खिलाफ बिनती केरी कि स तेइबै यरूशलेमा बै शाधला किबैकि ते पौलुसा बै बौता मारनै री त्यारी ना ती ।
\v 4 फेस्तुसै जवाब धिना कि, पौलुस कैसरिया ना पौहरै ना सा होर मूँ आपू तौखै झ़ेकै एणा।
\v 5 फेस्तुसै भी बोलू, तुसा मुँझ़ै ज़ुणी हागै हक सा तिन्है मूँ सैंघै च़ौला होर अगर एई माह्णुऐ कोई बुरा कोम केरू सा ता तेई पैंधै दोष ला।
\v 6 होर तिन्हा बिच़ै कोई औठ-दस रोज़ रौहिया स कैसरिया बै वापस नौठा होर दूज़ै रोज़ै राज़गद्दी पैंधै बेशिया पौलुसा बै आणनै रा हुकम धिना।
\v 7 ज़ैबै सौ आऊ ता यरूशलेमा ना आऐदै यहूदियै खड़ै होइया तेई पैंधै बड़ै-भारी दोष लाऐ ज़ुणि रा सबूत ते देई नी ती सकदै।
\v 8 पर पौलुसै जवाब धिना कि, मैं न ता यहूदी री व्यवस्था रा, न मन्दिरा रा, न कैसरा रा कोई अपराध केरू ।
\v 9 तैबै फेस्तुसै यहूदी बै खुश केरनै री तैंइयै पौलुसा बै जवाब धिना, कि तू यरूशलेमा बै ज़ाणा चाहा सा होर तौखै मूँ सामनै तेरा ऐ मुकदमा केरिला?
\v 10 पौलुसै बोलू, हाँऊ कैसरै री राज़गद्दी सामनै खड़ा सा मेरै मुकदमै रा फैसला औखै होणा चाहियै। ज़ैण्ढा कि तू ज़ाणा सा कि मैं यहूदी रा किछ़ अपराध नी केरू ।
\v 11 अगर अपराधी सा होर मारनै लायक कोई कोम केरू सा ता हाँऊ मौरनै ना नी मुकरदा पर ज़ुणि गैला रा ए दोष मूँ पैंधै ला सी अगर ते सच़ नी हुई ता कोई मुँभै तिन्हरै हौथा ना नी देई सकदा हाँऊ कैसरै री कसम देआ सा।
\v 12 तैबै फेस्तुसै मन्त्री री सभा सैंघै गैला केरिया जवाब धिना, तैं कैसरै री कसम धिनी सा, त कैसरा हागै ज़ाणा।
\s राजा अग्रिप्पा रै सामणै पौलुस
\p
\v 13 होर किछ़ रोज़ा बाद अग्रिप्पा राज़ै होर बिरनीकै कैसरिया एज़िया फेसतुसा सैंघै भेंट केरी।
\v 14 होर तिन्हरै बोहू रोज़ रौहणै ना बाद फेस्तुसै पौलुसै री कैथा शुणाई, एक माह्णू सा ज़ो फेलिक्सै बन्दी बणाऊ सा।
\v 15 ज़ैबै हाँऊ यरूशलेमा ना ती ता महापुजारी होर यहूदी रै पराणियै ऐ चाहू कि तेइबै सज़ा मिलली।
\v 16 पर मैं तिन्हा बै जवाब धिना, रोमी री ऐ रीत नी ऑथी कि कौसी माह्णू बै सज़ै री तैंइयै सौंपलै, ज़ैबै तक कि मुवकिला बै आपणै मुद्दई सामनै खड़ै होइया जवाब देणै रा मौका नी मिलदा।
\v 17 ज़ैबै ते औखै कठा हुऐ ता किछ़ देर नी केरी बल्कि दूज़ै रोज़ै मैं आपणी राज़गद्दी पैंधै बेशिया तेई माह्णू बै आणनै रा हुकम धिना।
\v 18 ज़ैबै तेइरै मुद्दई खड़ै हुऐ ता तिन्है ऐण्ढी बुरी गैला रा दोष नी लाऊ ज़ैण्ढा हाँऊ समझ़ा ती ।
\v 19 पर आपणै मतै रै होर यीशु नाँ रै कौसी माह्णू रै बारै ना ज़ो कि मूँआ ती, पौलुस तेईबै ज़िन्दा दैसा ती, इन्हा गैलै रै बारै ना वहस केरा ती ।
\v 20 होर हाँऊ उलझना ना ती कि इन्हा गैला रा पैता हाँऊ कैण्ढै लानू। तैबै मैं तेइना पुछ़ू, कि त यरूशलेमा बै ज़ाणा कि तौखै तेरा फैसला होला?
\v 21 पर ज़ैबै पौलुसै कसम धिनी कि मेरै मुकदमै रा फैसला महाराज़ै रै औखै हुआ लोड़ी, ता मैं हुकम धिना कि ज़ैबै तक हाँऊ तेइबै कैसर नी भेज़नू तेइबै पौहरा।
\v 22 तैबै अग्रिप्पै फेस्तुसा बै बोलू, हाँऊ बी तेई माह्णू री शुणना चाहा सा। तेइयै बोलू त काल शुणना।
\v 23 दूजै रोज़ै ज़ैबै अग्रिप्पा होर बिरनीकै बड़ी धूमधामा सैंघै पलटनै रै सरदार होर नगरै रै बड़ै लोका सैंघै दरबारा ना पुजै ता फेस्तुसै पौलुसा बै आणनै रा हुकम धिना।
\v 24 फेस्तुसै बोलू, हे महाराज़ अग्रिप्पा, हे आसा सैंघलै सैभी माह्णुओ, तुसै एई माह्णू बै हेरा सी ज़ौसरै बारै ना सारै यहूदियै यरूशलेमा ना होर ऐबै औखै बी चिलाई-चिलाइया बिनती केरी कि एइरा ज़िन्दा रौहणा ठीक नी ऑथी।
\v 25 पर मैं ज़ाणू कि एइयै मारनै लायक ऐण्ढा किछ़ नी केरू होर ज़ैबै एइयै महाराज़ै री कसम धिनी ता मैं एई भेज़णै रा उपाय कौढू।
\v 26 र मैं एइरै बारै ना कोई ठीक गल नी पाई कि हाँऊ आपणै स्वामी बै लिखनू। ऐबै मैं ऐ तुसा सामनै खासकेरिया महाराज़ा अग्रिप्पा सामनै आणू कि जाँचणै ना बाद मुँभै किछ़ लिखणै बै मिलला।
\v 27 किबैकि बन्धुऐ बै भेज़णा होर ज़े दोष तेई पैंधै लाऐ सी तिन्हा बै नी दैसणा, मेरी समझ़ा ना स व्यर्थ सा।
\c 26
\s अग्रिप्पा रै सामणै पौलुसा रा सेभ किच्छ बोलणा
\p
\v 1 अग्रिप्पै पौलुसा बै बोलू, तौभै आपणै बारै न बोलणै री इज़ाज़त सा। तैबै पौलुस हौथ बढ़ाइया जवाब देंदा लागा कि,
\v 2 हे राज़ा अग्रिप्पा ज़ेतरी गैला रा यहूदी मूँ पैंधै दोष ला सी, औज़ तेरै सामनै तिन्हरा जवाब देणै बै हाँऊ आपू बै धन्य समझ़ा सा।
\v 3 खास केरिया कि तू यहूदी रै सैभी व्यवहार होर बकवासा बै ज़ाणा सा, ऐबै हाँऊ बिनती केरा सा कि मेरी ध्याना सैंघै शुणलै।
\v 4 ज़ै चाल-चलन मेरा शुरू ना लेइया आपणी ज़ाति रै बिच़ा ना होर यरूशलेमा ना ती ऐ सब यहूदी ज़ाणा सी ।
\v 5 ते अगर गवाही देणा चाहा सी ता शुरू ना लेइया मुँभै पछ़ियाणा सी कि, हाँऊ फरीसी होइया आपणै धर्मै रै सैभी ना खरै पन्थै रै मुताबिक च़ैलू।
\v 6 होर ऐबै तेई वायदै रै पूरै होणै री आशै री वजहा ना ज़े परमेश्वरै आसरै दादू-बा सैंघै केरू ती तेथै री वजहा ना ऐ मुकदमा मूँ पैंधै च़ैलू सा।
\v 7 तेई वायदै रै पूरै होणै री आशा लाइया आसरै बारा गोत्र आपणै सारै मनै रात-ध्याड़ परमेश्वरै री सेवा केरदै आऐ। एसा आशै रै बारै ना यहूदी मूँ पैंधै दोष ला सी ।
\v 8 ज़ैबै कि परमेश्वर मूँऐदै बै ज़िन्दा केरा सा ता तुसरै औखै एसा गैला बै भरोसै लायक किबै नी समझ़दै।
\v 9 मैं बी समझ़ू ती कि यीशु नासरी रै खिलाफ मुँभै बोहू किछ़ केरना चाहिऐ।
\v 10 होर मैं यरूशलेमा ऐण्ढा केरू, होर महापुजारी ना अधिकार पाइया बोहू सारै पवित्र लोका बै बन्दी घौरा ना पाइया ती होर मारिया ती, होर हाँऊ बी तिन्हरै खिलाफ आपणी सहमति देआ ती ।
\v 11 होर हर अराधना घौरा ना तिन्हा बै ताड़ना दिलाई-दिलाइया यीशु री निन्दा करा ती होर झ़िकै लाइया एतरा पागल हुआ कि नगरा बाहरै ज़ाइया बी तिन्हा बै सता ती ।
\s आपणै मन बदलने रै बारे न
\p
\v 12 एसा धुना ना ज़ैबै हाँऊ महापुजारी ना अधिकार पाइया दमिका बै ज़ाँदा लागा ती,
\v 13 ता हे राज़ा, बौता ना ध्याड़ी दपौहरै मैं आसमाना ना सूरज़ा ना बी तेज़ प्याशा आपणै होर आपू सैंघै च़लणू आल़ै रै च़ोहू पासै च़मकदा हेरू।
\v 14 होर ज़ैबै आसै सैभै धौरती लोमै पौऐ ता मैंइब्रानी भाषा ना ऐण्ढा बोलदै ऐ शब्द शुणू, हेशाऊल, हे शाऊल तू मुँभै किबै सता सा? तिछै पैंधै लौतै बाहणा तेरी तैंइयै मुश्किल सा।
\v 15 मैं बोलू, हे प्रभु तू कुण सा? प्रभुऐ बौलू, हाँऊ यीशु सा ज़ुणि बै तू तँग केरा सा,
\v 16 पर तू उठ, आपणी ज़ोंघा पैंधै खड़ा हो, किबैकि मैं तौभै एथै री तक दर्शन धिना सा कि तौभै तिन्हा गैला रा बी सेवक होर गवाह ठहरानू ज़े तैं हेरी सी होर तिन्हरा बी ज़ुणि री तैंइयै मूँ तौभै दर्शन देणा।
\v 17 होर मूँ तौभै तेरै लोका ना होर होरी ज़ाति रै लोका ना बच़ाँदै रौहणा ज़ुणि हागै ऐबै मूँ तू भेज़णा।
\v 18 कि तू तिन्हरी औछी खोलला कि ते निहारै ना प्याशै धिरै बै होर शैतानै रै अधिकारा ना परमेश्वरा धिरा बै फिरलै ताकि तिन्हा बै पापै री माफी मिलली होर ज़े लोका मूँ पैंधै वशाह केरिया पवित्र केरूऐ सी तिन्हा सैंघै मीरास पालै।
\s आपणै कौमा रै बारे न
\p
\v 19 ऐबै हे राज़ा अग्रिप्पा मैं तेई स्वर्गीय दर्शनै री गैल नी छ़ौड़ी।
\v 20 पर पैहिलै दमिश्कै रै,तेथा ना बाद यरूशलेमा ना रौहणू आल़ै होर तैबै सारै यहूदियै रै सारै देशा ना होर होरी ज़ाति रै लोका बै समझ़ाँदा रौहू कि पापा ना मन फेरा होर परमेशवरा धिरा बै फिरनै लायक कोई भलै कोम केरा।
\v 21 इन्हा गैलै री वजहा ना यहूदी मुँभै मन्दिरा ना ढौकिया मारनै री कोशिश केरा ती ।
\v 22 परमेश्वरै री मज़ती सैंघै हाँऊ औज़ा तक बणी रौहू होर होछ़ै ब़डै सैभी सामनै गवाही देआ सा होर तिन्हा गैला बै बोला सा ज़े भविष्यवक्तै होर मूसै बोली सी कि ए पूरी होणू आल़ी सी,
\v 23 कि मसीहा बै दु:ख च़ेकणा पौऊ होर तेही सैभी ना पैहिलै मूँऐदै ना ज़िन्दै होइया आसरै लोका ना होर होरी ज़ाति रै लोका ना परमेश्वरै रै राज्य रा प्रचार केरना।
\v 24 ज़ैबै पौलुस एसा रीतिऐ जवाब देंदा लागा ती, ता फेस्तुसै ज़ोरा सैंघै बोलू, हे पौलुस तू पागल सा, बोहू ज्ञानै तू पागल केरू सा।
\v 25 पर पौलुसै बोलू, हे महाप्रतापी फेस्तुस, हाँऊ पागल नी ऑथी पर सच्च़ाई होर बुद्धि री गैला बोला सा।
\v 26 राज़ा भीज़ुणी सामनै हाँऊ बेधड़क बोलदा लागा सा इन्हा गैला बै ज़ाणा सा होर मुँभै याद सा कि इन्हा गेला न कोई बी गल तेई ना छुपी दी नी ऑथी किबैकि ऐ घटना कूणै ना नी हुई।
\v 27 हे राज़ा अग्रिप्पा, कि तू भविष्यवक्ता बै याद केरा सा? हाँ हाँऊ ज़ाणा सा कि तू याद केरा सा।
\v 28 अग्रिप्पै पौलुसा बै बोलू, तू थोड़ै ज़ेही समझ़ाइया मुँभै मसीही बणाणा चाहा सा?
\v 29 पौलुसै बोलू, परमेश्वरा आगै मेरी प्रार्थना सा, की थोड़ै, की बोहू सिर्फ तू नी बल्कि ज़ेतरै लोका औज़ मेरी शुणा सी ते इन्हा बन्धन छ़ौड़िया मूँ साही होलै।
\v 30 तैबै राज़ा, हाकिम होर बिरनीकै होर तिन्हा सैंघै बेशणू आल़ै उठिया खड़ै हुऐ,
\v 31 होर अलग ज़ाइया बोलदै लागै, ऐ माह्णू ता मोऊती होर बन्धना लायक ऐण्ढा किछ़ नी केरदा।
\v 32 अग्रिप्पै फेस्तुसा बै बोलू, अगर एई माह्णुऐ कैसरै री कसम नी ती धिनी ता छ़ुटी सका ती ।
\c 27
\s पौलुसा री रोम यात्रा क्रेते तक
\p
\v 1 ज़ैबै तिन्है ऐ ठहराऊ कि आसा ज़हाज़ा पैंधै इतालिया बै ज़ाणा, ता तिन्है पौलुस होर केतरै बन्धक बी यूलियुस नाँ रै औगुस्तुसै री पलटनै रै एकी सूबैदारै रै हौथा ना सौंपू,
\v 2 होर अद्रमुत्तियुमै रै ज़हाज़ा ना ज़े कि आसियै रै किनारै री ज़ैगा ना ज़ाणू आल़ा ती आसै च़ढ़िया स खोलू होर अरिस्तर्खुस नाँ रा थिस्सलुनीकै रा एक मकिदूनी आसा सैंघै ती ।
\v 3 दूजै रोज़ै आसै सैदा ना रूकै होर यूलियुसै पौलुसा पैंधै कृपा केरिया स तेइरै सैंघी री हागै ज़ाणै धिना कि ते तेइरा आदर केरलै।
\v 4 तौखना आसै उल्टी बागर होणै री वजहा ना कुप्रुसै रै होइया च़लै,
\v 5 होर किलिकिया होर पँफूलियै रै नेड़ समुदर होइया लूसियै री मूरा ज़ैगा ना उतरै।
\v 6 तौखै सूबैदारा बै सिकन्दरिया रा एक ज़हाज़ इतालिया बै ज़ाँदा मिलू होर तेइयै आसै तेथा ना च़ढ़ाऐ,
\v 7 होरज़ैबै आसै बोहू रोज़ा बाद बड़ी मुश्किला ना कनिदुसा सामनै पुजै। बागर आसा बै आगै नी ती बड़नै देंदी तैबै आसै सलमोन ज़ैगै रै सामनै ना होइया क्रेतै रै ओल्है ना च़लै,
\v 8 होर तेइरै किनारै-किनारै मुशिकिला सैंघै च़लिया शुभ लँगरबारी नाँ री ज़ैगा ना पुजै ज़ौकना लसिया नगर नेड़ ती ।
\v 9 ज़ैबै बोहू रोज़ बीतै होर पाणी री यात्रा ना मुश्किल एसा वजहा ना होआ ती किबैकि ब्रतै रै ध्याड़ै खत्म हुऐ ती । पौलुसै ते ऐ बोलिया समझाऐ,
\v 10 कि हे सज्जनो मुँभै ऐण्ढा महसूस होआ सा कि एसा यात्रै री मुसीबता ना मालै री केल्ही नी बल्कि ज़हाज़ा समेत आसरै प्राणा रा बी नुकसान होणु आल़ा सा।
\v 11 पर सूबैदारै पौलुसै री गैला ना ज़ादा ज़हाज़ च़लाणू आल़ै माँझी री मैनी,
\v 12 होर सौ बन्दर ज़ैगा सर्दी काटणै री तैंइयै शोभला नी ती ऑथी। तैबै तिन्है फीनिक्स पुजिया सर्दी काटणै रा विचार केरू । ऐ क्रेतै नाँ री ज़ैगा रा एक बन्दरगाह ती ज़ो कि दक्षिण-पश्चिम होर उतर-पश्चिमा धिराबै खुला सा।
\s समुंद्रा न तूफान
\p
\v 13 ज़ैबै किछ़-किछ़ दक्षिणी बागर होन्दी लागी ता तिन्है ऐन्ढा सोच़िया कि आसरा मतलब पुरा हुआ तौखना डेरा च़ेकू होर किनारै ढौकिया क्रेतै होइया ज़ान्दै लागै।
\v 14 पर थोड़ी देरा बाद तौखना एक बड़ी आँधी उठी ज़ुणिबै युरकुलीन बोला सी ।
\v 15 ज़ैबै ऐ ज़हाज़ा ना लागी ता स ज़हाज तेसा सामनै नी ठहरी सकू होर आसै स बैहणै धिना होर च़ैलदै रौहै।
\v 16 तैबै कौदा नाँ रै टापू रै ओल्है ना बैंहदै-बैंहदै आसै बड़ी मुश्किला ना डौंगी बै आपणै वशा ना केरी सकै।
\v 17 मल्लाहै उठिया कई यपाय केरिया ज़हाज़ हेठै ना बोनू होर सुरितसै रै च़ोरबालू ना टेकणै री डौरै समान उतारिया बैंहदै रौहै,
\v 18 होर ज़ैबै आसै आँधी ना बड़ै हिचकोलै होर धाकै खाऐ ता दूजै रोज़ै ते ज़हाज़ा रा समान शेटदै लागै,
\v 19 होर त्रीज़ै ध्याड़ी तिन्है आपणै हौथै ज़हाज़ा रा समान शेटू,
\v 20 होर ज़ैबै बोहू रोज़ा तक सूरज़ नी हेरूआ न तारै हेरूऐ होर बड़ी आँधी च़लदी रौही ता अन्ता न आसरै बच़णै री सारी आशा ज़ाँन्दी रौही।
\v 21 ज़ैबै तिन्है बोहू ब्रत केरै ता पौलुसै तिन्हरै बिच़ा ना खड़ै होइया बोलू, हे लोको, अगर तुसै मेरी गल मैनी ती होर क्रेतै ना ज़हाज़ नी ती खोलू ता न ता आसा पैन्धै ऐ मुसीबत एन्दी न आसरा नुकसान होंदा।
\v 22 पर ऐबै हाँऊ तुसाबै समजा सा कि हौंसला रखा किबैकि तुसा ना कौसी रै प्राणा रा नुकसान नी होणा सिर्फ ज़हाज़ा रा नुकसान होणा,
\v 23 किबैकि ज़ौस परमेश्वरा रा हाँऊ सा होर ज़ौसरी हाँऊ सेवा केरा सा, तेइरै स्वर्गदूतै औज़ राती मूँ हागै एज़िया बोलू,
\v 24 हे पौलुस मत डौरदा, तेरा कैसरा सामनै खड़ा होणा ज़रूरू सा, होर हेर, परमेश्वरै ते सैभै ज़े त सैंघै यात्रा केरदै लागै सी तौभै धिनै सी ।
\v 25 ऐबै हे सज्जनो, हौंसला रखा। हाँऊ परमेश्वरै री प्रतीति केरा सा, ज़ैण्ढा परमेश्वरै मुँभै बोलू सा तैण्ढा होणा।
\v 26 पर आसा बै कौसी टापू पैंधै ज़ाइया टेकणा पौऊ।
\s जहाजा रा चुटणा
\p
\v 27 ज़ैबै च़ौदवी राती ना आसै अद्रिया समुदरा ना फिरदै लागै ती ता औधी रातियै ज़हाज़ा च़लाणू आल़ै ठोकरा सैंघै ज़ाणू कि आसै कौसी देशै रै नेड़ पुजदै लागै सी ।
\v 28 होर पैतै लाइया तिन्है बीह फुट डूघा पाऊ होर थोड़ा आगै जाइया पैता लाऊ ता पन्द्रा फुट डूघा पाऊ।
\v 29 तैबै पाथरा आल़ी ज़ैगा ना पौड़नै री डौरै तिन्है ज़हाज़ा पिछ़ै च़ार लँगर पाऐ होर दोत होणै रा इँतज़ार केरदै लागै।
\v 30 पर ज़ैबै मल्लाहै ज़हाज़ा पैंधना भैगणा चाहा ती होर गलही ना लँगर लाणै रै बहानै डोंगी ना उतारी,
\v 31 ता पौलुसै सुबैदार होर सिपाही बै बोलू, अगर ए ज़हाज़ा पैंधै नी रौहलै ता तुसै बी नी बच़ी सकदै,
\v 32 तैबै सिपाहियै रौशी काटिया डोंगी शढ़ाई।
\v 33 ज़ैबै दोत होणू आल़ी ती, ता पौलुसै लोका ऐण्ढै बोलिया समझ़ाऐ कि, औज़ चौदहा रोज़ हुऐ कि तुसै आश हेरदै-हेरदै भूखै रौहै होर किछ़ नी केरू ।
\v 34 ऐबै हाँऊ तुसाबै समझ़ा सा कि किछ़ खाई लेआ कि तुसरा बच़ाव होला किबैकि तुसरी मुँडी रा एक शराल़ बी नी शौढ़ना।
\v 35 ऐण्ढै बोलिया पोलुसै सैभी सामनै रोटी लेइया परमेश्वरा रा धन्यवाद केरू होर चोड़िया खाँदा लागा।
\v 36 तैबै ते सारै बी हौंसलै रखिया रोटी खाँदै लागै।
\v 37 आसै सैभै मिलिया ज़हाज़ा ना दूई शौऊ छियतर माह्णू ती ।
\v 38 ज़ैबै ते रोटी खाइया रौज़ै ता गेहूँ बै समुदरा ना शेटिया ज़हाज़ा बै हल्का करदै लागै।
\v 39 ज़ैबै दोत हुई ता तिन्है स देश नी पछ़ियाणू पर एक खाड़ी हेरी ज़े च़कोणी ती होर तेथा पैंधै ज़हाज़ टिकाणै रा विचार केरू ।
\v 40 तैबै तिन्है लँगर खोलिया समुदरा ना छ़ौड़ै होर तेही बौगतै पतवारै रै बन्धन खोलै होर बागरी सामनै आगलै पाल च़ढ़ाइया किनारै धिरा बै च़ौलै।
\v 41 पर दुई समुदरै रै सँगमै री ज़ैगा ना पौड़िया तिन्है ज़हाज़ टकाऊ होर गलही ता धाक्कै खाइया टेकी रौही पर पिछाड़ी पाणी रै छलाकै लाइया चुटदी लागी।
\v 42 तैबै सिपाहियै विचार केरू कि आसा ए बन्धुऐ मारनै कि ए तारी देइया भैगै नी लोड़ी।
\v 43 पर सूबैदारै पौलुसा बै बच़ाणै री इच्छा ना ते तिन्हा मारनै ना रोकै होर ऐ बोलू, ज़े तारी देई सका सी तिन्है छ़लाँग मारिया किनारै बै निकला।
\v 44 होर बाकी पौटड़ै पैंधै होर ज़हाज़ै री च़िज़ै रै सहारै निकला। एसा रीतियै सैभै धौरती पैंधै बच़िया निकतै।
\c 28
\s माल्टा द्वीप न पौलुस
\p
\v 1 ज़ैबै आसै बच़िया निकतै ता ज़ाणू कि एई टापू बै मिलिते बोला सी,
\v 2 होर तिन्है जँगली लोकै आसा पैंधै नोखी कृपा केरी किबैकि तिन्है गाश होणै री होर ठँड होणै री वजहा ना आसा बै औग सुलगाइया धिनी ।
\v 3 ज़ैबै पौलुसै लकड़ी रा गठा खोलिया औगी पैंधै रखू ता औगी रै सेक लागिया एक कीड़ा निकता होर पौलुसै रै हौथा ना लपेटुआ।
\v 4 ज़ैबै तिन्है जँगलियै तेइरै हौथा ना कीड़ा हेरू ता आपू ना ऐ बोलू कि पक्का ऐ माह्णू खूनी सा। समुदरा ना ता ऐ बच़ू पर एइरै कर्मै ऐ ज़िन्दा नी रौहणै धिना।
\v 5 तैबै पौलुसै स कीड़ा झटकै देइया औगी बै शेटू होर तेइरा किछ़ नुकसान नी हुआ।
\v 6 पर ते गैला केरा ती कि एई बै सोजिस एणी होर एकदम मौरना पर ज़ैबै ते बोहू देरी तक हेरदै रौहै पर तेइरा किछ़ बी नी बिगड़ू ता होर विचार केरिया बोलू, ऐ ता कोई देऊ सा।
\v 7 तेसा ज़ैगै रै औरै-पौरै पुबलियुस नाँ रै माह्णू री ज़मीन ती ज़ो कि तेई टापू रा प्रधान ती, तेइयै आसै आपणै घौरा बै नेऐ होर त्रा रोज़ा तक आसरी पाहुणच़ारी केरी।
\v 8 पुबलियुसा रा बापू बीमार ती होर तेइबै लोहू-पाग लागा ती । पौलस तेई हागै नौठा होर हौथ रखिया प्रार्थना केरिया सौ ठीक केरू ।
\v 9 ज़ैबै ऐण्ढा हुआ ता तेई टापू रै होरा बीमार माह्णू बी आऐ होर पौलसै ते ठीक केरै ।
\v 10 तिन्है आसरा बोहू आदर केरू । ज़ैबै आसै च़ैलदै लागै ता तिन्है आसरी ज़रूरती री चिज़ा ज़हाज़ा ना रैखी।
\s माल्टा द्वीपा न रोमा धीरै
\p
\v 11 त्रा म्हीनै बाद आसै सिकन्दरियै रै एकी ज़हाज़ा ना च़ैलै ज़ो तेई टापू ना सर्दी काटदा लागा ती होर तेइरा निशाण दियुसकूरी ती ।
\v 12 सुरकूसा ना लँगर लाइया आसै त्रा रोज़ा तक रौहै।
\v 13 तौखना आसै घूमिया रेगियुमा बै आऐ होर एक रोज़ा बाद दक्षिणी बागर च़ैली तैबै आसै दुजै रोज़ै पुतियुली बै आऐ।
\v 14 तौखै आसा बै भाई मिलै होर तिन्हरै बोलणै सैंघै आसै तिन्हरी हागै सौत रोज़ा तक रौहै होर एसा रीतियै रोमा बै च़ैलै।
\v 15 तौखना भाई आसरा सँदेश शुणिया अप्पियुसै रै चौका ना त्रा सराए तक आसा सैंघै मिलदै आऐ। तिन्हा हेरिया पौलुसै परमेश्वरा रा धन्यवाद केरू होर हौंसला रखू।
\v 16 ज़ैबै आसै रोम पुजै ता पौलुसा बै तेइरै पौहरै केरनू आल़ै सिपाही सैंघै केल्है रौहणै रा हुकम हुआ।
\s रोमा न पौलुस
\p
\v 17 त्रा रोज़ा बाद पौलुसै यहूदी रै बड़ै लोका कठा केरै । ज़ैबै ते कठा हुऐ ता पौलुसै तिन्हा बै बोलू, हे भाइयो, मैं आपणै लोका होर दादू-बा रै रीति-व्यवहारै रै खिलाफ किछ़ बी नी केरू, तैबै बी बन्धुआ होइया यरूशलेमा ना रोमी रै हौथा ना देउआ।
\v 18 तिन्है हाँऊ जाँच केरिया छ़ौड़ना चाहू किबैकि मूँ ना मोऊती रै लायक कोई दोष नी ती ऑथी।
\v 19 पर ज़ैबै यहूदी एथै रै खिलाफ बोलदै लागै ता मुँभै कैसरै री कसम देणी पौई न कि मूँ आपणै लोका पैंधै कोई दोष लाणा ती ।
\v 20 ऐबै मैं तुसै शाधै सी कि तुसाबै मिलनू होर गलबात केरनू किबैकि इस्राइलै री आशै री तैंइयै हाँऊ शाँगीयै बोनुआ सा।
\v 21 तिन्है तेइबै बोलू, आसै तेरै बारै ना यहूदी ना कोई चिठी नी मिली होर न कौसियै तेरै बारै ना एज़िया बुरा बोलू।
\v 22 पर तेरा विचार की सा, स आसै त ना शुणना चाहा सी किबैकि आसै ज़ाणा सी कि हर ज॰ऐगा लोका एई मतै रै खिलाफ गैला बोला सी ।
\v 23 तैबै तिन्है तेइरी तैंइयै एक ध्याड़ा रखू होर बोहू लोका तेई कौछ़ै कठा हुऐ होर स परमेश्वरै रै राज्य री गवाही देइया, मूसै री व्यवस्था होर भविष्यवक्तै री कताबा ना यीशु रै बारै ना समझ़ाई-समझ़ाइया लोका बै दैसदा रौहू।
\v 24 पर केतरै लोकै ता ते गैला मैनी पर केतरै लोकै नी मैनी ।
\v 25 बै ते लोका आपू ना एक मत नी हुऐ ता पौलुसै री एसा गैला बोलणै सैंघै तौखना भैगै कि, पवित्र आत्मै यशायाह भविष्यवक्तै रै ज़रियै तुसरै दादू-बा बै शोभला बोलू कि ज़ाइया इन्हा लोका बै बोल,
\v 26 कि तुसा शुणदै ता रौहणा पर समझ़णा नी, तुसा हेरदै ता रौहणा पर बुझ़णा नी,
\v 27 किबैकि इन्हा लोका रा मन मोटा होर कोन भारी हुऐ सी । तिन्है आपणी औछी बन्द केरी सी ऐण्ढा नी लोड़ी हुआ कि ते औछियै हेरलै होर कोनै शुणलै होर मैना सैंगै समझ़िया पापा ना फिरलै होर हाँऊ तिन्हा बै ठीक केरनू।
\v 28 ऐबै तुसै जाणा कि परमेश्वरै रै उद्धारै री कैथा होरी ज़ाति रै लोका हागै भेज़िया सा होर तिन्हा शुणनी ।
\v 29 ज़ैबै पौलुसै ऐ बोलू ता यहूदी आपू ना वहस केरद लागै होर तौखना भैगै,
\v 30 होर सौ पूरी दूई बौर्षा तक आपणै किरायै रै घौरा ना रौहू।
\v 31 ज़े तेई आगै एज़ा ती स तिन्हा सैंघै मिलदा रौहू होर बड़ै निडर होइया परमेश्वरै रै राज्य रा प्रचार केरदा होर प्रभु यीशु री गैला सिखाँदा रौहू।
